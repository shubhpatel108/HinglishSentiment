source: http://desitoons.blogspot.in/2008/05/posts-of-blog-rachanakar_27.html

chhattisagadh men anek svanamadhany sahityakar hue jo mahanadi kee ajasr dhara se pallavit aur pushpit hue aur kal ke gart men samakar gumanam bane rahe. aise bahat se sahityakar hain jinaka aaj koee nam lene vala nahin hai. halanki sahity ke kshetr men unake avadan ko bhulana sanbhav nahin hai. unhin sahityakaron men ek pandit hiraram tripathi bhi hain. main svayan mahanadi se sanskarit hoon. jab bhi main chhattisagadh ke gumanam sahityakaron par vichar karata hoon to pata hoon ki ve kisi n kisi roop men mahanadi se jude huye hain. mahanadi chhattisagadh kee punyatoya nadi hai. is nadi ke sanskar mokshadayi hone ke karan isake tatavarti gram sanskritik tirth ke roop men jane gaye. magar mahanadi ke tat par basa nagar shivarinarayan sanskritik aur sahityik donon tirth hai. san 1861 men jab bilasapur ko jila banaya gaya to prashasanik suvidha ke lie bilasapur ke alava shivarinarayan aur mungeli ko tahasil banaya gaya. san 1880 men suprasiddh sahityakar bharatendu harishchandr ke mitr aur sahapathi thakur jagamohanasinh jo ek bahut achchhe kavi aur aalochak the, chhattisagadh ke dhamatari men tahasiladar hokar aaye. do varsh ve yahan rahe aur sthanantarit hokar shivarinarayan aa gaye. yahan ke nadi-nale aur pahadi ka prakritik saundary unhen bahut bhaya aur yahan rahate hue unhonne kaee granthon kee rachana kar dali. shivarinarayan ko unakee karyasthali kaha jaye to atishyokti nahin hogi. yahan unhonne kashi ke ''bharatendu mandala'' kee tarj men ''jagamohan mandala'' banakar chhattisagadh ke bikhare sahityakaron ko sametane ka sadprayas kiya jisamen ve safal bhi hue. kadachit yahi karan hai ki shivarinarayan ek ''sahityik tirtha'' ke roop men bhi prasiddhi pa saka. pandit hiraram tripathi jagamohan mandal ke ek jagamagate nakshatr the.

bhoole bisare rachanakaron ko yad karana apani parampara kee pahachan ke sath rin shodh bhi hai. vartaman kee sahi pahachan ke lie atit kee sajhedari aavashyak hai. atit ko ulatane palatane ka makasad un bhooli bisari kadiyon se apane ko jodna hai jinase hamara vartaman samoortit huaa hai. jatiy smritiyon se judkar hi sahity yugabodh kee sahi pahachan kar sakata hai. bahuaayami aur bahurangi rachanadharmita kee pahachan hindi men pahali bar bharatendu yug men milati hai. kavita ke pravah ke samanantar natak, nibandh, upanyas aur samalochana ka pravah isi kal men dikhaee deta hai. bharatendu yang ka mahatvapoorn aur ullekhaniy tathy hai- hindi kavita ka kendr sankraman. is yug men hindi kavita vyaktigat aur darabari roochiyon se hatakar nagar roochiyon men sankramit hoti hai. inase kavy sanchetana ke samoohik vikas ke naye kendron ko janm diya. kashi aisa hi ek pramukh kendr tha aur is kendr ke nyookliyas the- baboo bharatendu harishchandr. aalochakon aur itihasakaron ne badi shiddat ke bad is tathy ko svikar kiya hai ki us samay kee sahityik gatividhiyan bharatendu harishchandr kee parishkrit sahityik suroochi evan jagarookata ke falasvaroop kendrit hokar naye vatavaran niyojit karane men pratifalit huee thi. us yug kee sahityik gatividhiyon kee ek jhalak hamen chhattisagadh men bhi dekhane ko milati hai. in sahityik gatividhiyon ka kendr mahanadi ka tatavarti gram shivarinarayan tha aur thakur jagamohanasinh usake nabhikendr the. unhonne yahan ke aath sajjan vyaktiyon ka parichay apani kriti ''sajjanashtaka'' men diya hai jinamen pandit yadunath bhogaha, mahant arjunadas, mahant gautamadas, makhan sav, pandit hiraram tripathi, mohan pujari, rishiram aur ramanath pramukh hain. sajjanashtak ke bare men ve likhate hain.

pandit hiraram tripathi mahant gautamadas ke atyant priy the. unhin kee aagyanusar unhonne pandit rishiram dvivedi aur pandit vishveshvaraprasad tripathi ke sahayog se ''shree shivarinarayan mahatmya'' ko sanskrit se hindi bhasha men anuvad karake sanshodhit kiya. yah pustak sanvat 1944 men balaram pres rajanandaganv se prakashit huee. isakee bhoomika prajahitaishi ke sanpadak shree bhagavanadatt sharma ne likhi hai. shree shivarinarayan mahatmy ke bare men tripathi ji likhate hain:-

shivarinarayan katha gautamadas mahant

lakhi ichchha rachyau dvij hira yah granth.

ve yah bhi likhate hain ki yah kshetr aadikal se siddhapith raha hai aur isi karan har yug men is kshetr kee apani visheshata rahi hai. kadachit yahi karan hai ki rishi muniyon ne ise apani sadhana ka kshetr banaya. satayug ke uttararddh men yahan matang rishi ka gurookul aashram tha, jise vishv ka prachinatam gurookul vishv vidyalay mana jata hai. shabari yahan kee paricharika thi jisake joothe ber khane shreeram aur lakshman yahan aaye the. balmikee ramayan men bhi ullekhit hai:-

matangashishyatast trasannrishasah susamahitah

teshan bharabhitapranan vanyamaharatan guro .

is kshetr ko siddhipith kahe jane kee pushti yahan ke mandiron men devataon kee mala lie sadhanarat moortiyon se hoti hai. kahana n hoga ki yahan rishi-muniyon ko siddhi prapt hoti thi. kadachit isi karan alag alag yugon men yahan kee mahima ka bakhan karate hue pandit hiraram tripathi likhate hain- ''saunakadik rishiyon ke shree narayan kshetr ke bare men poochhane par soot ji bhagavat dhyanakar is maha utaam mahatmy kahate bhaye ki he munigan ekagrachitaa hokar suniye. narayan kshetr ko sakshat bhagavatdham janiye. vah narayan ka kala roop hai. is kshetr ka aadi nam vishnupuri, dvitiy nam ramapur, tritiy nam baikunthapur aur chaturth nam narayannapur yuganukram se janiye. vahan chitrotpala-ganga ke tat par punyaroopi kanan mandit sindooragiri parvat ke nikat sakshat avinashi shree narayan virajaman hain. unakee charan ko sparsh karati huee pavitr ''rohini kunda'' sthit hai. suprasiddh sahityakar shree batusinh chaihan ne rahini kund ko ek dham bataya hai:- ''rohini kund ek dham hai, hai amrit ka nira'' jabaki pandit malikaram bhogaha ne use mokshadayi bataya hai.

shree shivarinarayan mahatmy ke alava tripathi ji ne do pustaken aur likhin hain jinamen bhakti vishayak padavaliyan hain. hastalikhit unakee ye pustaken aprakashit hi rahin aur kal ke gart men sama gaee. unakee bhakti vishayak padavaliyan chhattisagadhi rahas men khoob prachalit thi. aaj bhi yatr tatr unake dvara likhit pauranik kathaon ka vachan pandit log karate hain. unake kavy to logon ko kanthasth the. dekhie unaka ek kavy.

pandit hiraram tripathi nihayat sajjan puroosh the. ve gahare aasthavan vyakti the. bhagavan shreekrishn ke prati unamen gahari bhakti thi. jan kalyan chetana se unaka vyaktitv sampann tha. ve ahan chaitany se shoony bhole bhale udar manushy the. sahridayata to unamen koot kootakar bhari thi. shree shivarinarayan mahatmy ko unhonne mahant gautamadas ji kee prerana se sanshodhit aur anuvadit kiya tha. is bat ko ve svayan kahate hain.

aise satpuroosh ka janm san 1826 men uttar pradesh ke unnav jile ke durban namak gram men huaa tha. ve kisi kary ke silasile men chhattisagadh ke bemetara gram aaye. vahan se ve ratanapur aaye. yahan unakee mulakat kasadol ke malagujar misir ji se huee. ve unhen kasadol le aaye. kasadol men tripathi ji malagujari kee dekharekh aam mukhtiyar ke roop men karane lage. aam mukhtiyar ke roop men unhonne malagujari ko bahut achchhe dhang se chalaya. yahan kee prakriti pradatt sushama unake kavi man ko jaga diya aur ve yahan kavy rachana karane lage. tabhi shivarinarayan ke tatkalin tahasiladar aur suprasiddh sahityakar thakur jagamohanasinh kasadol aaye aur hiraram tripathi kee kavy dhara se bahut prabhavit huye. unhonne tripathi ji ko shivarinarayan aane ka nimantran diya. bad men unakee niyukti yahan tahasil ke khajanchi ke pad par kar di. san 1891 men tahasil mukhyalay shivarinarayan se janjagir aa gaya aur isi ke sath tripathi ji saparivar janjagir aa gaye. yahan ve arjinavisi karane lage. jivan kee antim yatra bhi unhonne yahin poori kee. unake mrityoparant unaka parivar kahan chala gaya, isakee sahi janakari nahin milati.

tripathi ji kee rachanaen ek aasthavan vyakti kee bhavanubhooti hai. ek simit sarokar ko lekar unaka rachana sansar hamare samane aata hai. yah simit sarokar dharm aur aastha ka hai. unamen aastha ke nam par vaishnnavavadita hai. unakee vaishnnavavadita madhy yugin vaishnnavavadita se alag hai. unake kavy men jo bhakti niroopan hai, usaka svaroop vyapak aandolan ya samajik vyapti men n hokar simit tatha sankeern vyaktigat nishtha par hai. tripathi ji kee bhakti bhavana men aastha ka sanpradayik roop nahin hai. unakee bhakti bhavana men sagun nirgun sabhi ekakar hai. unake jivan kee ramamay jhankee prastut hai.