source: http://desitoons.blogspot.in/2008/08/posts-of-blog-rachanakar_04.html

ham donon, yoonivarsiti men do varsh sath padhe the. donon men ghanishthata vahin se thi lekin jab donon kee, ek hi daftar men naukari lag gaee to, ham donon ke sanbandh aur pragadh ho gae the. raghu baboo, bade sahayogi prakriti ke aadami the. daftar ka koee bhi aadami, kisi aafat vipatti men fans jae, rog bimari se ghir jae, to raghubaboo, vahan pahale pahunchate the. apana ghar parivar chhod, rat-rat, bimar ke sirahane baithe rahate the. aur kahin, vaisi sthiti mere sath, ya mere patni bachchon ke sath ghat jae, to ve apani patni ko sath lekar mere ghar pahunch jaya karate the aur pati patni, sab kuchh aisa samhal liya karate the jaise koee saga apane ko sanbhalata hai.

raghubaboo men is khasiyat ke sath, ek khasiyat aur bhi thi vah yah ki ve bada haesod aur vinodi tabiyat ke aadami the. unake pas kisse kahaniyon chutakulon aur jumalon ka bahut bada pitara tha. mauka chahe sanjidagi ka ho ya udasi ka ya too too main main ka bich men ve apane jumalon kee aisi futakee fod diya karate the ki, mahaul kee garmi aur kasodh, pal bhar men hi chhoomantar ho jaya karati thi. rote hue ko hansa dena to, raghubaboo kee chutakiyon kee bat thi. nae jumale, ve aanan-fanan men, gadh liya karate the aur use ve, kuchh is andaj men kah dete the, ki use sunakar, hansate hansate logon ke pet men, bal pad jaya karate the. aur maje kee bat to yah thi ki raghubaboo, apani baton se to, logon ko hansa hansa kar lotapot kar diya karate the, lekin kya majal, jo unake chehare par hansi ka, ek chhota sa bhi tukada kahin dikh jae.

vahi raghubaboo ek din achanak bimar pad gae the. bimari bhi unakee aisi vaisi nahin thi. un par dil kee badi khataranak aur jan leva bimari ne hamala bol diya tha. bimari ke chalate, unaka chalana firana kaun kahe, bistare par uthana baithana tak band ho gaya tha. unakee bimari kee khabar, jab mujhe mili to main bhagakar unake ghar pahuncha tha. raghubaboo kee jo hal thi, us samay, use dekh, main buri tarah ghabara gaya tha. raghubaboo, apane bistar par bejan se pade hue the. unaka damakata chehara, ekadam se bujh chuka tha. aankhon men unake, pida mishrit bhishan udasi thi. dadhi unakee kafi badh gaee thi. raghubaboo utan bistare par pade hue the aur unake donon hath, unake sine par bejan se pade hue the. nigahen unakee siling par sthir thin aur ve gahari soch men doobe hue the. patni unakee, unake payatane, bisoorati baithi huee thi. raghubaboo ko us halat men dekh, main thodi der tak to avak khada raha tha, isake bad, apane ko dridh karata, dhire dhire, unake pas pahuncha tha.

kya huaa - bhaee ji aapako ? unake sine par pada unaka hath, apane hathon men lekar, use sahalate hue unase poochha tha, to raghubaboo ne, mujhe koee javab nahin diya tha. javab men, unakee aankhon se jhar jhar jharajhar aansoo jharane lag gae the. raghubaboo kee patni, jo abhi tak, unake payatane bisoorati, udas baithi huee thi mujhe aaya dekh, ve bhi susuk susuk kar rone lag gaee thin. donon ko rota dekh main aur jyada ghabara gaya tha. isaka matalab, ab, raghubaboo ka ant, ekadam najadik aa pahuncha hai aur ve kisi bhi kshan apani ih lila samapt kar, is lok se bida ho lenge. raghubaboo, mujhe hamesha hamesha ke lie, chhod kar chale ja rahe hai, yah bat dimag men aate hi mera dil baithane lag gaya tha. man men aaya tha, ki raghubaboo ko pakad loon jor jor se rokar unase kahoon aap mujhe is tarah akela chhodkar nahin ja sakate bhaee jan, main aapako jane nahin doonga. lekin us samay, mere aisa kuchh karane ka matalab tha, raghubaboo ke marane ke pahale hi, unhen mar dena. main mard hoon aur aise maukon par, mujhe dridh hona hoga. mujhe aisi koee bat nahin karani hai, jisase ki, raghubaboo ke bhitar kee kamajori aur badh jae aur unakee maut unake oopar havi hokar unhen jo do char dinon aur zinda rahana hai, usake pahale hi unhen apane sath le ude. yahi sab soch kar main raghubaboo se lipat kar vilap karane ka apana irada badal diya tha aur dilasa dekar unhen dridh karane kee sochane lag gaya tha. lekin, raghubaboo ko koee dilasa doon, usake pahale, jan to loon, ki aakhir unhen huaa kya hai?

bhaee jan aapako huaa kya hai? apane hathon men bejan sa aur thanda pada raghubaboo ka hath, sahalate hue, unase poochha tha to unhonne, apane donon hathon se, aansuon se tar apani aankhen ponchh, apana dahina hath apane sirahane le jakar vahan se ek lifafa nikal mujhe pakada diya tha. lifafe ke bhitar daktar khetan, hriday rog visheshagy ke letar paid par, unaka preskripsan aur sath men do tin janch riport natthi thi. unhen padhakar raghubaboo kee bimari janane kee koshish kiya tha lekin daktar sahab kee likhavat aisi thi ki use padh hi nahin saka tha aur daktari bhasha men likhi janch riport bhi mere palle nahin padi thi. thodi der unhen ulatane palatane ke bad sabhi kagaj vapas lifafe men dalakar mainne raghubaboo se poochha tha, bhaee jan, riport se to meri samajh men kuchh bhi nahin aaya, aakhir huaa kya hai aapako? mere poochhane par, raghubaboo ne jo kuchh mujhe sunaya tha, vah bhi meri samajh men kuchh nahin aaya tha. kyonki, batate samay, raghubaboo ke gale se koee aavaj nahin nikali thi. sirf unake honth hile the aur hothon ke hilane ke sath, kuchh unake sas kee hava bhi nikali hogi lekin vah itani kamajor thi ki mujhe kuchh bhi sunaee hi nahin pada tha.

main suna nahin bhaee jan? main apane kan ke pas, apana hath le jakar, unhen ishare se samajhaya tha, ki unhonne jo kuchh mujhe bataya hai, mainne use nahin suna. isake bad raghubaboo ne apane donon hathon ke ishare se, mujhe bataya tha ki, unaka dil, jo bade fajali aam ke barabar ka hona chahie tha, vah badhakar, toonbi ke aakar ka ho gaya hai aur vah lagatar badhata hi ja raha hai.

tab to yah badi teji se badh raha hai bhaee jan?

han, raghubaboo ne apana sir hilakar meri bat par hami bhara tha. abhi char panch din pahale tak, raghubaboo daftar men the, to ve, ekadam svasth aur buland the. isaka matalab us samay unaka dil poori tarah narmal tha aur usaka aakar, bade fajali aam ke barabar ka tha. aur do din, pahale, jab daktar khetan ne usakee janch kiya tha, to us samay tak vah badhakar tunbi kee tarah ho gaya tha. isaka matalab, unaka dil badi teji se badhata ja raha hai, aur jis raftar se vah badh raha hai, to badhate badhate, in do dinon men to vah foolakar gubbara ho chuka hoga. raghubaboo ka dil, jis tarah betahasha badha ja raha tha, usako sochakar hi main, ghabara gaya tha. logon ka dil, badh jata hai, yah bat to main suna tha, lekin, apani paintis sala jindagi men, itani teji se dil ke badhane ka drishtant mere dhyan men nahin tha, isalie main buri tarah ghabara utha tha. jis teji se raghubaboo ka dil badhata ja raha hai is samay tak to vah, itana fool chuka hoga ki ab usakee aur jyada foolane kee kshamata hi khatm ho gaee hogi. raghubaboo, ke badhate dil ke bare men main, jitana sochata ja raha tha, meri ghabarahat utani hi badhati ja rahi thi. raghubaboo ka dil kahin itana to nahin badh gaya hai ki, ab usake badhane ke lie agal bagal koee jagah hi n bach rahi ho. agar kahin aisi sthiti men unaka dil pahunch chuka hoga,, tab to vah kisi bhi kshan dagakar raghubaboo kee ih lila hi samapt kar dega.

bhaee jan, kahin aisa to nahin ho gaya hai ki, aapake fefade kee hava kee koee nali, sidha aapake dil men khul gaee hai, aur vah lagatar aapake dil ke bhitar hava foonkati ja rahi hai jisake chalate aapaka?

mujhe bhi lagata hai aisa hi huaa hoga. raghubaboo, apane sine se apana dahina hath utha, meri bat se, apani sahamati jataya tha. usake bad ve, apane sine ko donon hathon se jor se daba lie the. lekin mujhe, raghubaboo, se aisi koee bat nahin karana chahie, jo unhen, pareshan kar den, yah bat main bhool kaise gaya ki mujhe aise najuk mauke par dridh rahana hai aur unake sath, is tarah kee daravani baten, nahin karana hai. apani galati ka ahasas hote hi mujhe apane par badi koft huee thi.

doosare din, main raghubaboo ko lekar, unhen dikhane ke lie shahar ke hriday rog ke, namachin daktar, daktar sahana ke yahan gaya tha. daktar sahana ka nam, eshiya ke nami daktaron men, shumar hai. ilaj ke lie, unake pas desh ke kone kone se, marij pahunchate hain. raghubaboo, kee us samay jaisi najuk avastha thi, vaise men, daktar sahana hi aise daktar the, jin par bharosa kiya ja sakata tha. isalie main unhen enbulens par kisi tarah lad fandakar, daktar sahana ke pas le gaya tha.

apana nambar aane par, main daktar sahana ko, daktar khetan kee parchi aur janch riport pakadakar, unhen daktar khetan ne, jo kuchh bataya tha, use bata diya tha. daktar sahana ne jab, daktar khetan kee parchi aur janch riport dekha tha, to unake bhi mathe par bal pad gae the. unhonne raghubaboo, ko, janchakaksh men le jakar, pahale to unakee saghan janch kiya tha. fir, kaiyon tarah kee janch karane ka mashavira likhakar, mujhe pakada diya tha. kushal yah tha ki, jitani tarah kee janch karavane kee, unhonne salah diya tha, sari suvidha, unake klinik men hi maujood thi. isalie mujhe, jyada bhag daud nahin karana pada tha aur sham tak, sari janch riport, hamen mil gayi thi. sham, jab daktar sahana janch riport dekhe the, to unaka chehara khushi se khil utha tha. raghubaboo kee janch riporton men, unake dil ke badhe hone, ya aur bhi kisi tarah kee, dil kee bimari ke sanket nahin the. daktar sahana ne, chahakate hue raghu baboo ko bataya tha ki, mistar raghuraj pratap, aapaka dil poori tarah svasth aur narmal hai. aapake dil men, kisi bhi tarah kee koee bhi bimari nahin hai. aap nishchit hokar ghar jaie aur aaram se apani jindagi bitaie. aapako kuchh bhi nahin huaa hai.

da0 sahana ne jab unhen bataya tha ki ve poori svasth hain, to use sunakar main uchhal pada tha aur raghubaboo se hath milakar, unake gal par ek halaka chapat dekar, mainne da0 sahana ko dhanyavad kaha tha aur raghubaboo ko khinchate hue, unhen klinik ke bahar le aaya tha. lekin jab ham donon, klinik se nikalakar bahar aaye the, to mainne dekha tha ki, raghubaboo ka chehara abhi bhi lataka huaa tha aur ve pahale kee hi tarah udas the.

kyon raghubaboo, dekhata hoon aapaka munh abhi tak lataka hi huaa hai kya bat hai?

mere poochhane par raghubaboo ne mujhe koee javab nahin diya tha. javab men ve meri taraf se apana munh, doosari taraf ghumakar khade ho gae the. raghubaboo kee udasi dekh, mainne anuman lagaya tha ki, ve hafte bhar se jis manasik dabav men the, usase abhi bhi ubar nahin paye hain isalie, is samay unhen chhedna thik nahin hai. main unhen, unake ghar pahunchakar, vahin se daftar men fon karake logon ko bata diya tha ki, raghubaboo ekadam svasth hai. unhen dil kee kisi bhi tarah kee koee bimari nahin hai.

lekin, do tin din gujar jane ke bad bhi, jab raghubaboo daftar nahin pahunche the, to ek din sham daftar se nikalakar, main sidha unake ghar pahunch gaya tha. dekha tha, raghubaboo pahale kee hi tarah palang par udas lete hue hai.

kyon raghubaboo ab aapako kya ho gaya?

mere poochhane par raghubaboo ne meri taraf se apana munh dival kee taraf ghuma liya tha. ve bole kuchh nahin the.

kya huaa raghubaboo, aapane meri bat ka koee javab nahin diya? mere dobara poochhane par, raghubaboo poorvavat apana munh dival kee taraf karake lete rahe the jaise ki unhonne, meri bat suna hi n ho. badi khijh huee thi mujhe raghubaboo par. mujhe laga tha, raghubaboo meri bat ka javab n dekar, meri tauhin kar rahe hain. isalie is dafa main unakee banh pakadkar, unhen buri tarah jhakajhor diya tha. raghubaboo aap meri bat sun kyon nahin rahe hain?

sun raha hoon satish, sab sun raha hoon, raghubaboo dival kee taraf se apana chehara, meri taraf ghuma lie the aur badi fusafusati aavaj men mujhase kaha tha.

sun rahe hain to bataiye kya huaa aapako?

mujhe is daktar kee bat par bharosa hi nahin hai.

raghubaboo kee bat sunakar mujhe badi jhallahat huee thi.

lekin kyon -a- -a- -a- -a- ?

kyonki, tumane, use, aisa hi kahane ko kah diya hoga. raghubaboo kee bat sunakar mainne apana matha pit liya tha.

raghubaboo, aap is tarah kyon soch rahe hain aakhir main aapaka dushman to hoon nahin ki hoon?

dushman to nahin ho lekin .

lekin kya ? vah bhi kah hi dijie daraasal raghubaboo kee bat sunakar main buri tarah aahat ho utha tha. koee ganvar aadami, aisi bat kah de, to, aadami kisi tarah, apane ko samajha bhi leta hai, lekin raghubaboo jaisa padha likha aur samajhadar aadami aisi behooda bat karane lag jae to aadami use kaise bardasht karega.

nahin, satish mere bhaee, tum meri bat par itana khafa mat ho o. daraasal mera dimag is samay, mere kabje men nahin hai isalie mere munh se aisi bat nikal gaee. lekin jo sthiti, is samay meri hai, vah bahut hi kharab hai satish. mujhe jhallaya dekh, badi mushkil se raghubaboo dhire dhire, apane bistar par uthakar baith gaye the aur meri pith par hath fer mujhe samajhane lag gaye the.

thik hai raghubaboo, aapako daktar sahana par bharosa nahin hai n, to chalie aapako da0 khurana ko dikha lete hain ve bhi hart ke achchhe daktar hai. thik hai n? mainne raghubaboo ko da0 khurana ko dikhane kee salah isalie bhi diya tha ki, agar unake bhitar, do daktaron kee ek doosare ke thik ulat ray se koee bhram paida ho gaya hoga to, unaka vah bhram bhi door ho jayega aur agar ve sachamuch ke bimar hain, to usakee bhi pushti ho jayegi.

doosare hi din main daftar se fir chhutti le liya tha aur raghubaboo ko da0 khurana ke pas le gaya tha. is dafa mainne daktar khurana ko, pichhale donon daktaron kee janch riport aur parchi nahin dikhaya tha. raghubaboo ko kaisi takalif hai, usi ko, unhen bistar se bataya tha. daktar khurana ne bhi, pahale ke daktaron kee tarah hi, raghubaboo kee saghan janch kiya tha. jitane bhi tarah kee mashini janch kee jaroorat thi, sab karavaya tha aur sari riport dekhane ke bad unhonne bhi raghubaboo, ko ekadam svasth aur nirog hone kee pushti kar diya tha. da0 khurana ke munh se apane svasth hone kee bat sunakar, raghubaboo ke murajhaye chehare par, ek dafa khushi kee lahariyan jaroor uthi thi, lekin ve jis tarah uthi thi usi tarah vahan turant hi gayab bhi ho gaee thi.

raghubaboo, poori tarah svasth the. unhen koee bhi rog bimari nahin thi, fir bhi ve daftar nahin aa rahe the. kyon nahin aa rahe the, isake bare men janane kee ab, kisi men koee dilachaspi nahin rah gaee thi. ghar se unake jo samachar milata, vah yah ki, ve abhi bhi pahale kee hi tarah, asakt aur lachar hain isalie daftar nahin ja rahe hain. shuroo shuroo men to log, do char dinon men ekadh dafa, unake ghar men, fon milakar unakee hal chal poochh liya karate the, lekin dhire-dhire unaka vah poochhana bhi band ho gaya tha. raghubaboo ka koee prasang aane par log, chalantoo unake vishay men, jo bhi batiya lete rahe hon, lekin yadi koee unake bare men ganbhir hokar bat karana chahata to log vahan se khisak liya karate the. meri bhi raghubaboo ke bare men ab pahale jaisi n dilachaspi rah gaee thi, aur n hi unase hamadardi hi thi. ulat isake, mujhe unake bare men sochane par, badi khijh hoti thi. sala janaboojh kar badamashi kar raha hai.

lekin hote-hote, jab kafi lanba arasa gujar gaya tha, aur raghubaboo fir bhi daftar nahin aaye the to ek din main raghubaboo ke ghar chala gaya tha unake ghar ka daravaja khatakhataya tha to daravaja raghubaboo ne nahin, balki unakee patni ne khola tha.

aap to bhaee jan ekadam moorkhon jaisi bat kar rahe hain. aakhir aapake marane ka koee karan to hona chahie? aur jo karan aap soch rahe hain, vah karan hai hi nahin. jab daktar sahana aur daktar khurana jaise janakar daktar, aapako ekadam thik hone kee garanti de die hai isake bad bhi aap aisi vahiyat kee baten kyon kar rahe hain?

tum nahin janate satish yah dekho, raghubaboo mera dahina hath le jakar apane sine ke baeen taraf jahan pasali aur pet milata hai vahan rakh die the, yah dekho yahan agar sab kuchh thik hota, to yahan ubhara kyon rahata? jara sa hilane dulane par ya chalane par dil kee thaili yahan takarati kaise aa aakar?

are bhaee jan, yah dekhie ubhar to mere bhi pet par hain. yahan dekhie hai ki nahin?

raghubaboo mere pet kee ubhari huee jagah par apana hath fer, aashvast hue the ki sachamuch jahan meri pasaliyan khatm hoti hain vahan usi tarah ka ubhar hai jaisa raghubaboo ke pet par tha.

lekin tumhara dil to yahan aakar nahin takarata hai na?

takarata hain, takarata kyon nahin jhooth bola tha main raghubaboo se.

tumhen bhi bhari bhari kuchh dabata sa lagata hai yahan?

lagata hai to.

tum jhooth bol rahe ho. mujhe bahaka rahe ho. jab main ekadam thik tha, us samay mujhe aisa nahin lagata tha. mujhe ekadam achchhi tarah khyal hai. yahan koee chij nahin thi lekin ab lagata hai, jaise kisi gubbare men, pani bharakar, lataka diya gaya ho aur thodi si hil dul hote hi, vah pasaliyon par thapar thapar thapathapane lagata hain.

jab ham log dobara daktar khurana ke pas gae the to yah thapar thapar vali bat unhen bataya tha, to unhonne yahi kaha tha n ki yah aapake dimag men jo keeda ghus gaya hai vahi vahan jakar thapar thapar thapathapata hai, dil nahin. dil aapaka ekadam narmal hai jis saij ka hona chahie usi saij ka hai aur ekadam svasth hai. bhaee jan jab daktar ne itana kah diya hai to fir aapako kis bat ka dar hai. agar vah thapathapata hai to thapathapane dijie sale ko.

ab vah itana vajani ho gaya hai ki kisi bhi samay khul bhi to sakata hai.

raghubaboo had ho gaee yar, ab yah nautankee band bhi karie. main raghubaboo kee betukee bat sunakar buri tarah jhunjhala utha tha aur vahan se, pov patakata, apane ghar aa gaya tha, aur soch liya tha ki ab main kabhi bhi unake ke pas nahin jaoonga. lekin raghubaboo ko to main kharij kar sakata tha lekin unakee patni aur bachchon ko kis ghoore par fenkata. fenka bhi nahin ja sakata tha unhen, aur n hi unase bacha ja sakata tha. patni unakee akasar hi mere ghar pahunch jaya karati thi, bhaee sahab ab aap hi bataie main kya karoon kahan jaoon? ojha guniya ko bhi dikha liya, koee kahata hai bhoot hai koee kahata hai baram hain

kahega hi, jo jis lain ka hai, usake pas jane se, vah vahin bataega.

bhaee ji ghar men ab kuchh nahin raha. man ka diya huaa, do ek than gahana jevar jo tha, use bhi bech diya. kitani manataen man liya, kahan kahan nahin gaee main, raghubaboo, kee patni kee vyatha sunakar raghubaboo par krodh se man bhar uthata. kitana behooda aadami hai yah? jite ji bachchon ko anath banakar rakh diya hai. patni ko bhoonj bhoonjakar mar raha hai. lekin mere krodh karane se koee labh to nahin tha. kisi ne sujhav diya raghubaboo ko manochikitsak ko dikhaie. use bhi dikhaya do tin mahine lagatar ham logon ne unhen manasik chikitsak ko dikhaya fir bhi koee farak nahin pada raghubaboo par.

ek din, raghubaboo ko, manochikitsak ko dikhakar, ham log ghar aa rahe the to, dekha, daktar khetan, jinhonne raghubaboo ko bataya tha ki unaka dil badh gaya hai apani kar men chale aa rahe hain. unhen hath dekar rookane ka ishara kiya tha to ve apani kar rok die the. daktar sahab, ek minat ke lie aap bahar aaie plij. mere nivedan karane par daktar sahab apani kar se bahar nikalakar mere pas aakar khade ho gae the.

daktar sahab aap inhen pahachan rahe hain? rikshe men nidhal pade raghubaboo kee taraf ishara karake unase poochha tha, to ve bade gaur se, raghubaboo ko oopar se niche tak dekh gae the. pahachana aapane inhen?

nahin,

pahichaniega bhi nahin aap inhen kyonki jab inhen aapane dekha hoga to ekadam hrisht pusht aur prasann, khile hue vyakti rahe honge. inaka chehara, seb jaisa lalachhaunha aur khila huaa raha hoga. dadhi nahin rahi hogi inako barabar shev jo kiya karate the. yah aaj se panch chh: mahine pahale kee bat hai. in panch-chh: mahinon men inhen dekh rahe hain, kya umr hogi inakee?

jo kuchh kahana chah rahen hain saf saf kahie itani bhoomika kyon bandh rahe hain? daktar khetan mera talkh lahaja dekh bhabhak pade the.

bhoomika nahin bandhoonga, to bat aapakee samajh men hi nahin aaegi daktar sahab.

bataie inakee umr kya hogi?

yahi koee paintalis pachas varsh?

yah paintis sala vyakti chh: mahine men pachas ka ho gaya daktar khetan, janate hain kyon? vah isalie ki, aapane ise bata diya tha ki isaka dil badh gaya hai. yah dekhie aap apani janch riport jhole se janch riport nikal main daktar khetan ke hath men thama diya tha.

mainne galat to nahin kaha hai, janch riport par najaren daudakar, daktar khetan ne kaha tha. agar badhe hue dil ke marij ko, mainne bata diya ki usaka dil badha huaa hai to mainne kya galati kiya.

lekin yah hai daktar sahana kee janch riport aur yah daktar khurana kee janch riport unhonne kaha hai inhe kuchh bhi nahin huaa hai.

kuchh nahin huaa hai to thik hai isamen itana chidhane kee kya bat hain? daktar khetan ne donon riport mujhe vapas pakadate hue kaha tha, yah to khushi kee bat hai

inakee riport se aap sahamat hain?

poori tarah sahamat hoon are bhaee dono daktar mere guroo hain aur main, unase dil ka k kh g gh sikha hoon thik hai unhonne jo kaha hai unaka mantavy sahi hai.

aap mere poochhane par aisa kah rahe hain ya ki daktar sahana aapake guroo hain isalie aisa kah rahe hain, ya aap unakee riport ke aadhar par,, yah kah rahe hain?

main unakee riport ke aadhar par kah raha hoon are bhaee jan, daktaron kee samajh bhi kabhi kabhi gadabada jati hai.

aapakee ya unakee?

nahin meri, lekin aap is bat par itana tark kyon kar rahe hain? aap logon ko to khush hona chahie ki inhen kuchh nahin huaa hai.

tark isalie kar raha hoon ki aapake kahane se unake man men shak baith gaee hai aur vah kisi bhi tarah nikal hi nahin rahi hai unakee halat dekh rahe hain n nark kar rakha hai inhonne, n sirf apani jindagi balki doosaron kee bhi.

aaee em sari jentilamain, aaee aim beri sari aur daktar khetan apani kar men baithakar use start kie the aur chale gae the.

main samajha tha daktar khetan ke muh se, itana sab sunane ke bad raghubaboo badal gae honge. chaitany ho uthe honge, lekin raghubaboo pahale kee tarah hi udas, mayoos aur bimar baithe hue the rikshe men.

sun lie bhaee jan, daktar khetan kee. sale janate sunate kuchh nahin, sirf apani jamane ke lie aur marijon se paisa ainthane ke lie, use aatankit kar dete hai. aisa karie bhaee jan ham log riksha yahin chhod dete hain chalie ghar paidal hi chalate hain.

lekin main nahin chal paoonga. raghubaboo bada dayaniy hokar mujhase mimiyae the.

yah dekho mera dil, bade joron se dhadfadane lag gaya hai. raghubaboo ne apana dil apane donon hathon se kuchh is tarah tham liya tha jaise jis paip se vah baedha huaa hai usase khulakar girane hi vala ho.

chalie utarie rikshe se. main rikshe vale ko kiraya bhugatan karake, raghubaboo ka hath pakad, unhen niche utarane laga tha to, raghubaboo rikshe kee chhad is kadar pakadkar baith gae the ki, jaise vahi chhad, unhen unake dil ke fatane se aur unhen marane se bacha sakata hai. unaka chehara us samay bada dayaniy ho utha tha, itana dayaniy, ki use dekh un par mujhe daya aaee. gussa bhi aaya. jao sale maro. jab tumane marane kee hi than liya hai to main kya kar sakata hoon aur mainne raghubaboo ko unake ghar pahunchakar, fir kabhi, unakee taraf n takane kee kasam kha, apane ghar chala aaya tha.

lekin raghubaboo ko chhod dene se unakee samasya hal nahin huee thi. n hi meri samasya hal huee thi. raghubaboo daftar jana band kar die the isalie unhen daftar se tanakhvah bhi nahin mil rahi thi. natija huaa tha unake bal bachche bhookho marane lag gae the. raghubaboo kee patni din do din men bhookh se bil bilate apane bachchon ko lekar mere ghar pahunch jaya karati thi. majaboor hokar mujhe unhen tatha unake bachchon ko khilana padta tha. mere lie ve ek badi samasya ban gaee thin. is samasya se mukti ke lie mainne socha tha ki agar ve kahin kam karane lag jati to unakee kam se kam bhojan kee samasya to hal ho jati. lekin raghubaboo kee patni kaksha char panch pas thi ve kahin, kuchh kar bhi nahin sakati thi. ghar men jhadoo ponchha ka kam karen ve man hi nahin gavahi deta tha, ki unhen aisi salah doon. aur apane men itani samarthy nahin thi ki, raghubaboo ke parivar ka poora kharch vahan karoon. dost yar log pahale hi se kinara kas lie the raghubaboo se. vaise bhi vipatti men pade aadami se apani parachhaee tak sath chhod deti hai to, yar to badi door kee bat hai. ve to shuroo se hi katarane lage the. lekin, us sthiti men jab, raghubaboo khud hi badamashi kar rahe hon, to unhen to chhodkar hat lene ka sabako bada thos karan mil gaya tha. jab kabhi main raghubaboo kee madad karane ka unase nivedan karata to ve apana hath utha khada ho jate. bhaee sahab doosari kisi bat ke lie kahiega to apani samarthy bhar jitana ban padega kar doonga, lekin raghubaboo ke lie main paee bhi dene vala nahin hoon maf keejiega.

samasya, din b din ganbhir hoti ja rahi thi aur hote hote ek samay aisa aaya tha ki vah mere lie asadhy ho uthi thi. mera bhi dhairy mera sath chhod diya tha. thik hai is sale ko marana hai to mar jae, lataka kar kyon rakha hai. isake mar jane ke bad, kanpani men isakee bibi ko, chhoti moti naukari to milegi. roj roj kee jalan se vah bechari mukt to ho sakegi aur mere bhi ji kee roj roj kee kichahin chhoot jaegi.

lekin yah shakhs pahale mare to? sach poochhie to mujhe raghubaboo kee patni aur bachchon kee durdasha se kam, unaka apane sine par ladakar baith jana asahy ho utha tha aur main, raghubaboo jitana jaldi mar jaen, isakee kamana karane lag gaya tha. lekin meri kamana karane se agar raghubaboo mar jate to ve kabhi ke mar chuke hote. raghubaboo to jaise amar ka chaval chabakar baithe hue the aur ve marane ka nam hi nahin le rahe the.

hote hote jab main, un logon se, buri tarah aajij aa gaya tha to ek din mere dimag me raghubaboo ko khud hi marakar roj roj kee jillaton se, chhutakara pa lene ka rasta sujhaee pad gaya tha. lekin raghubaboo ko mar dena itana aasan kam nahin tha. sabase badi mushkil isamen jo thi vah yah ki, aisa kar sakane kee mujhamen himmat hi nahin thi. agar is kam ke lie main apane ko kisi tarah taiyar bhi kar loon to isame doosari sabase badi badha unakee patni thi. unakee patni ko vishvas men lie bagair main raghubaboo ko nahin mar sakata tha. kyonki hatya jaisa kam mujhe is barikee aur chalakee se karana padega ki raghubaboo kee hatya bhi ho jae, aur kisi ko mujh par shak bhi n ho. lekin aisa ho sakana ekadam asanbhav si bat thi. kyonki raghubaboo kee patni hi isamen sabase badi badha thi. ve hamesha raghubaboo ke pas ghar men maujood rahati thin. isalie mujhe n sirf, unhen vishvas men lene kee balki unake sahayog kee bhi jaroorat thi. raghubaboo kee hatya se lekar usake bad tak bina unake sahayog ke yah kam sanbhav nahin tha. lekin kya raghubaboo kee patni mera sahayog karane ko taiyar hogi? nahin hogi. koee bhi aurat kabhi yah nahin chahegi ki usaka pati mar jae. raghubaboo kee patni meri bat manegi ya nahin manegi yah to bad kee bat thi sabase pahale to mujhe unase apani mansha jahir karana hoga. thodi der ke lie man loon ki main apani mansha unase ghuma fira kar jahir bhi kar doon aur meri mansha ka kahi ve yah matalab nikal baithi ki mere prati is sakhs ke irade nek nahin hai, yah mere pati ko mar kar mujhe apani rakhail banana chahata hai to aisi sthiti men main to kahi ka nahin rahoonga. aisa hone par n sirf, abhi tak mera sara kiya dhara mitti men mil jaega balki main kisi ke samane apana munh tak dikhane layak nahin rah jaoonga. aur agar kahin raghubaboo kee patni mere khilaf uth khadi huee aur yah bat unhonne logon ko bata diya, aur log is bat ko tool de die to n main sirf apane bibi bachchon se aur apani naukari se hath dho baithoonga balki mujhe jel fansi hone kee naubat tak aa sakati hai.

tab kya kiya jae, ise isi tarah anavarat bhogata rahoon?

koee upay nahin hai bhogane ke siva.

bhabhi ji ab main tang aa chuka hoon. aap to janati hi hain main koee dhanna seth to hoon nahin. tanakhvah mujhe kya milati hai aap janati hi hain. mujhe bhi apane bal bachche hain, man bap hain ghar parivar hain, ab mujh se nahin hota. jab main, is samasya se ekadam se aajij aa gaya tha to ek din main raghubaboo kee patni se kah hi diya tha.

aapane thik kaha bhaiya, yahan koee bhi dhanna seth nahin hai. agar yahi bat mere oopar padti to main to pahale din hi hath jod leti. main to dhany kahati hoon aapakee patni ko, jo aaj tak unhonne ek shabd bhi nahin kaha. aapane ek de diya tab bhi nahin hajar de diya tab bhi nahin lekin bhaiya yah roj roj kee kaurahi mujhase bhi bardasht nahin ho rahi hai.

bhabhi is samasya ka ek hal hai mere dimag men lekin vah hal mujhamen kah sakane kee himmat hi nahin hai, raghubaboo kee patni ko sapeksh dekh, meri himmat thoda thoda bandhane lag gaee thi.

kah dijie bhaiya jo kahana hai bejhijhak hokar kahie.

bhabhi ji main, main yah bat kahoon to kaise kahoon ise kahane kee meri himmat hi nahin pad rahi hai.

bhaiya aap nishchint hokar kahie raee bhar bhi hichakie nahin.

dekhie bhabhi ji, raghubaboo kee jo avastha hai, usamen koee sudhar hoga, mujhe nahin dikhata.

nahin hoga zanati hoon nahin hoga.

inako achchha hone ke lie, ham log daktar, hakeem, vaidy se lekar sadhoo fakeer, ojha guniya, sabako dikha lie.

dikha lie aur mere khyal se ab kahin dikhane ko bakee bhi nahin raha.

ab inase, bhabhi ji, chhutakara pa lene se hi samasya hal hoti dikhati hai.

thik kahate hain bhaiya aap jo kah rahe hain ekadam sahi kah rahe hain.

raghubaboo kee patni kee bat sun main chakit ho utha tha. mainne kabhi sapane men bhi nahin socha tha ki ve kabhi aisa soch sakati hain. lekin unakee bat sun mujhe laga tha ve bhi raghubaboo se jitana jaldi ho, nijat pa lene ke lie chhatapata rahi hain.

aap chup kyon ho gae bhaiya agar mere layak koee kam ho to batao?

bhabhi ji, aapako kuchh karana nahin hai, karoonga to main, sirf aapakee sahamati chahata hoon.

main sahamat hoon bhaiya.

meri yojana yah hai bhabhi ji, ki raghubaboo ko aaj nahin to kal to marana hi hai abhi inako kuchh nahin huaa hai, sahi hain, lekin jis tarah unhonne hona hona dhar liya hai, vah ek din ho hi jaega. aur agar nahin bhi huaa to bhi, unakee is samay jo dasha hai vah us hone se bhi badatar hai.

haee hai bhaiya

to ek bat tay hai ki inhen aaj nahin to mahine do mahine ya das mahine ya sal do sal men marana hai.

thik kahate hai bhaiya

meri yojana jo hai bhabhi ji, usamen raghubaboo ya to turant mar jaenge ya fir ekadam se thik hi ho jaenge. agar raghubaboo mar gae, aur is bat ko lekar koee bakheda khada ho gaya to, vaise mujhe ummid nahin hai ki inake mar jane se koee bakheda khada hoga kyonki kisi ko inase matalab hi nahin hai aur jinako inase matalab hai sab yahi chahate hain ki jab inhen marana hi hai to jaldi mar jaen to hi achchha, yah roj roj kee tanta to mitegi.

main bhi inase poori tarah oob chukee hoon bhaiya ab inaka mar jana hi achchha hai. inake marane par agar koee bakheda uth khada huaa to. aap sirf itana kahiega, ki unaka hart fel ho gaya aur e mar gae.

thik hai bhaiya,

nahin, nahin aap kahiega ki inhonne goli mar kar aatmahatya kar liya.

thik hai bhaiya main aisa hi kahoongi.

apani yojana ke mutabik main ek din jaroori kam ka bahana karake, dopahar daftar se nikal kar raghubaboo ke ghar pahunch gaya tha. ghar men us samay raghubaboo kee patni thi aur raghubaboo the. bachche unake mohalle ke aavara bachchon ke sath kanche khelane me mast rahe honge.

kyon bhaee jan kaise hai?

vaise hi hoon poochhane par raghubaboo hamesha kee tarah usi dayaniyata se fasafasae the.

bhaee jan, bat aisi hai ki, aapako kuchh bhi nahin huaa hai. mainne aage badhakar unaka hath pakad unhen jor se jhakajhor diya tha

mera badala tevar aur aavaj aur chehare kee dridhata dekh raghubaboo aur jyada dayaniy ho uthe the.

bhaee jan aap uthie to bistar se nahin to main aapako goli mar doonga, main apani paint kee jeb men rakha rivalvar nikal, raghubaboo ke samane usamen goliyan bharane lag gaya tha.

uth jaie, goliyan bharakar rivalvar raghubaboo kee taraf tan main khada ho gaya tha, aapaka dil badh gaya hai n?

han rivalvar apani taraf tana dekh raghubaboo jhat bistar par uth kar baith gae the.

aur badhe hue dil ke karan aapakee maut nishchit hai n?

raghubaboo ghabarae hue, bistare se uthakar bhagane ke jugad men, dhire-dhire khisakane lage the.

daraasal bat aisi hai ki, jab aapako marana hi hai to main aaj hi aapako mar deta hoon yah roj roj ke narak se to chhutakara mil jaega? aap mar jaenge to aapakee patni ko naukari mil jaegi aur usako bhi is narak se mukti mil jaegi.

satish, yah tum kya kah rahe ho? apani taraf, mujhe rivalvar tane badhata dekh raghubaboo bade joron se chichiyae the.

ab aap bhag kar nahin bach sakate raghubaboo. aap jitani door bhagana chahate ho bhagie. raghubaboo apani jan bachane ke lie bistare se utarakar bhage the aur is kamare se us kamare men, usase is kamare men, kabhi khatiya ke niche ghusate, to kabhi usaka chakkar lagate aur bachao re bacha bacha -a- -a- -a- -a- o re qigohar lagate bhagate rahe the aur main un par rivalvar tane unhen daudata raha tha. jab mainne dekha tha ki raghubaboo bhagate bhagate ekadam past ho gae hai to mainne hava men ek fayar jhonk diya tha. aavaj sunakar patni unakee, jo bahar se ghar band kar di thi, daravaja khol bhitar aaee thin. patni ko dekhate hi raghubaboo jhapat kar usase lift gae the. dekh n, dekh rahi hai n? yah mujhe mar dena chahata hai kahata hai mujhe jo kal marana hai aaj hi mar jaoon to achchha hai.

aji chhodie mujhe, aapaka mar jana hi achchha hai, raghubaboo kee patni ne raghubaboo ko jor se dhakke de, unakee pakad se apane ko chhuda liya tha. lekin raghubaboo, usase fir lipat gae the aur khud ko bachane ke lie, use mere samane kar die the. main jhapatakar raghubaboo ka hath pakada tha aur rivalvar pakit kee jeb men dal, raghubaboo kee dahini banh, donon hathon se pakad, unhen kamare men gol gol ghumakar daudane laga tha. aap samajhate hain, bhabhi ji ko pakadkar, apani jan bacha lijiega. aaj main, aapako marakar hi dam loonga. agar main aapako ab nahin marata to aap mujhe fansi dilava dijiega. isalie ab aapako jinda chhodna, apane khud ke gale men fansi ka fanda pahanana hai. isake bad main raghubaboo ko bistare par patak kar unake oopar lad gaya tha.

satish mujhe chhod do chhod do bhaiya, main hath jodta hoon tumhare panv pakadta hoon.

aap par raham karake main apani maut nahin bulaoonga na. raghubaboo ke oopar ladakar main unaka kam tamam kar dene ke lie apani jeb se rivalvar nikalane lag gaya tha to unake oopar se meri pakad thoda dhili, pad gaee thi isaka fayada uthakar raghubaboo apane donon hathon se jor ka dhakka dekar mujhe bistare par gira die the aur mere girate hi badi furti se ve mere oopar lad gae the.

raghubaboo men us samay pata nahin kahan se bala kee takat aa gaee thi. unhonne mujhe bistare par patak kar kuchh is tarah mujhe daboch lie the jaise koee sher apane shikar ko dabochata hai. thodi der tak ham donon ek doosare ko pachhadne kee koshish karate rahe the lekin raghubaboo men itani bala kee takat aa gaee thi ki mujhe khud ko lagane laga tha ki main raghubaboo ke samane nihayat kamajor hoon aur ve mujhe kisi bhi kshan mera gala dabakar mujhe mar denge.

raghubaboo se jitata n dekh, mainne unakee patni ko pukara tha. meri pukar sunakar, unakee patni, jo vahin kahin thi, daudkar pahunch gaee thi. aisa karie bhabhi ji inhen aap pakadie, mujhe sirf rivalvar nikalane ka mauka chahie, main inaka kam abhi tamam kie deta hoon kar doon n bhabhi ji?

nahin bhaiya mat marie inhen main aapake hath jodti hoon chhod dijie inhen.

lekin inhen chhodkar aap kya samajhati hain main khud apani jan hatavaoon?

nahin bhaiya, e kuchh nahin karenge, chhod dijie inhen main aapake panv pakadti hoon.

nahin bhabhi abhi jab e chhoot jaenge n, to aap donon pati patni ek ho jaiega aur main jel kee chakkee pisoonga, isalie main aapako bhi inake sath sula doon tabhi achchha hai.

nahin bhaiya, he bhaiya main aapake hath jodti hoon panv pakadti hoon mere bachche anath ho jaenge bhaiya. are maradood too aise hi pila rahega in par ya inase binati aradas karake apani jan bachaega? too kya samajhata hai inhen hara dega? raghubaboo kee patni, dant kitakitati, raghubaboo kee deh pakad joron se unhen jhakajhora tha apane to muaa marega hi bachchon ko bhi anath karavaega.

patni kee jhakajhor par raghubaboo ko jaise hosh aa gaya tha aur ve mere oopar se utarakar bistare par hanfate hue baith gae the.

raghubaboo is samay bimar hain ya nahin yah to main nahin bata sakata, han us din ke natak ka ek asar yah huaa tha ki ab ve bina kisi naga ke daftar aate hain, sara din apani sit par baithe chupachap apana kam karate hain aur samay hone par ghar chale jate hain. ab ve n kisi se bolate hai n hansate hain aur n hi pahale kee tarah kisi se thaththa aur hansi majak hi karate hain.