source: http://desitoons.blogspot.in/2008/06/posts-of-blog-rachanakar_24.html

aadami aur janavar ke bich ka sanskritik antar janate hain aap ? nahin janate honge. mai batata hoon....mote taur par agar koee janavar manushyon jaisa karm kar baithe to raton rat prasiddh ho jata hai...khabaron men aa jata hai....isake viparit, aadami janavaron jaisa aacharan karata rahe to ise koee khas khabar nahin mana jata....aadami ke sare gunah maf hain, kyonki jurm bhi aadami hi karata hai aur kanoon bhi aadami hi banata hai. ...aapako ek bail kee sachchi shree katha suna raha hoon....suniye aur jan-tantrik dhang se guniye....

bhind (gvaliyar) ke ilake men ek kisan anaj bechakar noton kee moti gaddi laya. apani is kamaee ko surakshit rakhane ke lie, noton ko bhoose ke dher men daba diya. kisan ji kee vaif ne rojana ke niyamanusar bhoosa bailon ko dala aur sath hi noton kee gaddi bhi bail mahoday ke lanch men chali gaee. bail ji thake mande khet se laute the, so danadan bhoosa khana shuroo kar diya. maloom tab huaa jab yan (chare kee jagah) kee safaee karate samay noton ke chabaye aur adh chabaye tukade pade mile. bail chupachap jugali kar raha tha aur munh se noton ke tukade bah rahe the. kisan ji matha pit kar rah gaye. bail ji nirdosh khade the.

is saty katha se sarakari nishkarsh yah nikalata hai ki aap apane paise baink-post aafis men jama karo aur desh kee tarakkee men yogadan do. ...mere pas choonki aam hindustani kee tarah jama karane ke lie paise hi nahin bachate, so main is poore prasang par jara aadhyatmik aur sanskritik chintan kar raha hoon. bail kya hain ?...not kyon hai ?...chara kise kahate hain ? vagaira-vagaira..itana to aapane kitabon men padha hi hoga ki hamara bharat ek krishi pradhan aur rajaniti pradhan desh hai. donon hi kshetron men bailon kee kami nahin hai....bail us pashu ko kahate hain jo chupachap aankhen milaye bagair mal dakar leta hai aur sir jhukaye jugali karata rahata hai....usake sambandh men kaun kya kah raha hai, isaka bail kee sehat par koee asar nahin padata. ekadam nirvikar...sidha sada....kheti se 'bhootapoorva' ho jane ke bad bhi bail sanchit mal kee jugali karata rahata hai....use kisi kee katu aalochanaon kee koee chinta nahin....jo chahe kamishan bitha de....

ab prashn yah uthata hai ki jab ek-se-ek haee pavar bhootapoorv bail noton kee gaddiyan par gaddiyan dakar gaya aur jugali tak n kee to fir is bechare bhind ke bail ko badanam karane se kya hasil. ...ise parampara kyon nahin man liya jata ki jo bail hai use not dakarane ka hak hai....

aap bhaee sahab, pichhale 36 varshon ka itihas aur ganit uthakar dekh lo ki kitana kisan ke hisse men aaya, kitana bailon ke ? bail hamesha kisan ke aage-aage chalata hai. aage chalane vale ka hissa bhi jyada ho sakata hai. kisan matha pit kar rah jata hai ki kash vah ek vishesh kism ka 'safed baila' ho jata aur use bhi not chabane kee suvidha rahati....hotal egri-kalchar par nigah dalen, aap! kisan vahin ka vahin hai...jamin vahin kee vahin hain...bail apani ghanti bajata huaa aage badh gaya hai....gramasabha se kameti...kameti se asembali, asembali se sansad...sansad se...jane kitane hi khet-khalihan langh gaya bail. kisan kee aankh men ab bhi utane hi aansoo hain jitane gandhi baba ya lard karjan ke taim men the...balki kuchh jyada hi.

main yahan par un kisanon kee bat nahin kar raha hoon jinhen krishi vikas pradarshaniyon ke postaron men bivi bachchon ke sath hansate gate dikhaya jata hai. ve sab numayashi aur kalpanik kisan hain jo sirf postaron par sajate hain... hal nahin chalate...udhar har bail har kisan se adhik pavaraful hota hai....bail banate hi vah apani shakti aank leta hai aur kisan ke bhoose ke sath-sath usake not bhi chaba leta hai. kisan khamosh rahata hai. vah janata hai ki itihas hamesha bailon se banata hai...kisanon se nahin.

bail kee ek khas khoobi yah bhi hoti hai ki chahe vah kisi rang ka ho, khud ko kisanon ka sachcha hamadard kahata hai....kisan ghabara jata hai ki bailon kee is bhid men sachcha bail kaun hai....usakee aatma janati hai ki chahe koee sa bhi bail kyon n ho chare ke sath usake not jaroor chavayega. fir bhi kisan raili men jata hai aur bhent dekar laut aata hai. vah janata hai ki bailon se usaka janam-maran ka nata hai....bail hi usaka bhagy vidhata hai....

mainne yoonhi baee d ve, bhind vale bail sahab se poochha ki janab, aapane garib kisan kee sal bhar kee kamaee kyon chaba dali ?...bail sahab muskaraye or bole-'chabana aur sing marana hamari aadat hai....ham nahin chabate to koee doosara bail chaba jata....kisan ko noton kee gaddi kee kya jaroorat ? use sirf apana karm karana chahie aur fal 'bailon'ke lie chhod dena chahie, yahi krishak dharm hai ! jamindari yug se yahi chala aa raha hai !...kisan ke pas yadi not sahi salamat rah gaye to ham bailon ko poochhega kaun ?..vah traiktar nahin kharid lega ?...shree bail ke aise shreevachan sunakar bailon ke prati meri aastha aur bhi badh gaee!...kisan ka kya? usaka yahi dharm hai ki har subah pipal par ugate sooraj kee roshani men naee fasal ka khvab dekhe aur ham doobate sooraj ke sath apane sapane dafan kar den !...use apani sari umr bailon ke chare ka bandobast karate hue hi gujarani hai !

in dinon 'baila' aur bhi sakriy ho uthate hain aur apani aasmani hamadardi oopar se barasane lagate hain....kisan kritagy ho uthata hai ki bailon kee hamadardi usake sath hai !...bailon kee aankhon men bhi aansu hain ! use aur kya chahiye ?... mera khyal hai ki ab aap aadami aur janavar...kisan aur bail ke bich ka fark samajh gaye honge ! at: bhind ke bail ne kisan ke not chabakar sirf apana bail dharm nibhaya hai !...dosh kisan ka hai ! not bhoose men kyon rakhe?...kya vah janata tha ki in noton par usaka koee hak nahin hai ? kya use pata tha ki not antat: 'baila' ke havale hi hone hain. bail se main batachit kar chuka hoon...kisan ka itanravyoo bekar hai !... sab kuchh de chukane bad kisan intaravyoo dene layak nahin rah jata hai !

============.

chandanavud childran skool...!

aankh mulamul...gal...gulagul...badan thulathul, magar aavaj bulabul ! ve matr van pis tahamad men lipate, stool par ukadoon baithe, bidi ka tota sarthak kar rahe the ! rah-rah kar anguliyon par kuchh gin lete aur bidi ka soonta fefadon tak khinch dalate the! jahan ve baithe the vahan kachchi pili eent ka tin se dhaka bhainson ka ek tavela tha ! n koee khidakee n raushanadan ! shayad unhen dar tha ki bhainsen kahin roshanadan ke raste khisak ne jaen ! subah savere ka taim tha aur bhainsen shayad nashtoparant tahalane ja chukee thin ! tavela khali pada tha ! unhonne mujhe bhar aankh dekha bhi nahin aur bidi choosate hue anguliyon par apana antahin kelkyooleshan jodate rahe !...

mainne unase sandalavud childan skool ka rasta poochha to unakee aankhon aur bidi men ek nanhi si chamak ubhari !...dhire se anguli aakash kee or utha di goya naya childran skool kahin antariksh men khula ho ! magar main unaka sanket samajh gaya ! najar oopar uthaee to tavele kee tin ke oopar ek takhti najar aaee, jis par gorashahi angreji men koyale se likha tha-di sandalavud childran skool !...pravesh chaloo ! ingalish midiyam se kaksha 6 tak majaboot padhaee ! prinsipal se milen !...

'takhti padhakar main dang rah gaya !...yahi hai chandan lakadi skool ?...chandan dar kinar, kahin tarapin ya kolatar tak kee boo nahin thi ! meri majaboori apani jagah thi ! muhalle ke ganeshi lal ke pote ke dakhale kee jimmedari mujh par thi ! khud ganeshi lal umr bhar padhaee likhaee kee illat se pak rahe aur apane bete ko bhi pak rakha ! sirf gud kee kismen jan lin aur khandani karobar chalate rahe ! magar pota jyon hi nekar men panv dalane kee umr ko pahuncha, unakee patohoo ne jid pakad li ki chhutakanna padhi hai jaroor, aur vah bhi nikhalis ingalish midiyam se !...usakee najar men hindi midiyam se padhane se behatar hai ki gud bech le !

patohoo ne apane maike men dekha ki angreji midiyam se padhe chhokare kaise fat-fat aapas men ingalish men gali galauj karate hain !...ek smartanes si rahati hai susari !...chunanche ganeshi lal mere pichhe pad gaye ki chhokare ko kahin angreji midiyam men dalava hi doon !...udhar julaee-agast kee jhadi lagate hi childran skoolon men vah kich-kich hoti hai ki aadami apana mara huaa bap bhale hi dobara hasil kar le, magar bachche ko skool men nahin thoons sakata !...

angreji ke 'doneshana' aur hindi ke 'anudana' ka fark isi vakt samajh men aata hai aadami ko ! anudan ke bis roopayon men bachcha hindi midiyam men dhans jata hai, magar doneshan tin ankon se niche hota hi nahin !...angreji kee gretanes ka pata yahin par chalata hai ! khair...! shiksha sandarbh men yah ek achchhi bat hai ki barish men fooli lakadi par uge

kukuramutton kee tarah, julaee-agast men childran skool bhi danadan ug aate hain ! har gali-muhalle men bhootapoorv lakadi kee talon aur halavaeeyon kee dukanon par narsari montesari skoolon ke bord tang jate hain ! har sain bord ka yahi dava hota hai ki hamare yahan bachcha man kee god jaisa surakshit rahega aur aage chalakar behad nam kamayega !...aise hi durlabh tatha naye uge skoolon men 'sandal vud childran skoola' ka nam bhi mere kan men pada tha !

nam men hi chandan si mahak aur hali-vud jaisi chahak thi !...aur ab main tin jadit, roshanadan rahit usi skool ke samane khada tha !... bidi tahamad vale thulathul sajjan ne aakhiri kash khinch kar bidi ko sadagati tak pahunchaya, aur tahamad ke svatantr kone se munh ponchh kar aankhon hi aankhon men poochha ki kya chahie ?...mainne donon hathon se bachche ka saij bataya aur dhire se poochha ki prinsipal kahan hain...kab upalabdh honge ? ve bhadak gaye ! gurra kar bole-'ham aapako kya najar aave hain ? taee-kamij andar tangi hai to ham prinsipal nahin rahe ? jara badan ko hava de rahe the ! aap bachcha aur fis utha laie ! bharti kar lenge ! '

main satapata gaya aur is bar unhen us dhang se abhivadan pesh kiya jis dhang se amooman angreji midiyam se hota hai ! yah poochhane par ki bakee tiching staf kahan hai, unhonne bataya ki bakee ka staf bhi vah khud hi hain ! klas thri staf bhi, aur klas for (jhadoo, ponchha, safaee) bhi !...do adad ledi tichas bhi hain, jinamen se ek unakee maujooda patni hain aur doosari bhootapoorv ! filahal donon ghar men ladaee-jhagade men masaroof hain ! chat se tiching seshan shuroo hote hi aa jaegi !...abhi kul teees bachche namajad hue hain ! pachchis poore hote hi blaik bord mangava lenge aur padhaee jo hai use shuroo karava denge !...mujhe tasalli huee ! darate-darate poochha-khidakiyan, roshanadanon, pankhon aur bainchon vagaira ka jhanjhat aapane kyon nahin rakha ?'...

ve dooradarshi ho gae !...aap chahate hain ki bachchon ko abhi se aaram talab bana den ?... glasago kabhi gae hain aap ? vahan ke san chalis ke paitarn par hamane skool shuroo kiya hai ! bachchon ko, use kya kahate hain...han...hardaship kee aadat dalani hogi !...fir dhire-dhire sab kuchh ho jaihe !...agale sal roshanadan khulava denge...fir agale sal pankhon vagaira kee dekhi jaegi !...paeesa chahie, ki nahin chahie ?...pachchis bachchon kee fis laeeke suroo men hi aaksaford yoonivarsiti khol den ka ?...taim pas hote-hote sab kuchh huee jayihe !...bachcha le aavo !...do hi siten bachi haingi !...

'so sahab, chandan vud childran skool ke pradhanachary ke shreevachan sunakar main kafi se bhi adhik prabhavit huaa ! sari himmat bator kar ek antim prashn poochha- 'mahasab ! vaise to apane in diya men chare-bhoose kee kami chahe bhale hi ho, magar bachchon ka tota nahin hai ! fir bhi magar do bachche aur n hath lage to kya aap skool dijalv kar denge ?' ve pun: bhadak gaye !...aaye gae soobe-soobe nahoosat failane !... jis bhagavan ne teees bachche diye, vah do aur nahin bhejihe ka ? dijalav kar bhi den to kaun si bhus men lathi lag jaeehe ?...pahale is tin men pakke koyala kar gudam raha !...socha ki iskool dal len ! dal liya !...inte padhe likhe hainge ki kaksha 6 tak padhaye le javen ! nahin chal paeehe iskool to koyale ka laisans koee kharij huee gava hai ka ?...lapak ke bachcha lai aao !...' main lapak kar chal pada !...

raste bhar pradhanachary kee us angreji se prabhavit raha jo ek filmi gane 'aakash men panchhi gaing...bhauran bagiyan men gainga' jaisi thi ! massab door tak takatakee bandhe mujhe ummidavar najaron se dekh rahe the, goya kah rahe hon-bachcha laeehe jaroor ! jaeehe kahan ? idhar main yah soch raha tha ki ganeshi lal ke pote ke bhavishy ke lie gud bechana munasib rahega ya sandalavud childran skool men angreji midiyam se shiksha arjit karana ?...

(not-yadi kisi skool ka nam yahi ho, to anyatha n len ! nam kalpanik hai !...)