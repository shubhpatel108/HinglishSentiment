source: https://gfmaza.wordpress.com/2011/11/30/ek-saath-do-do-logon-se-ishq-ladane-ke-tareeke/

Zamana kaafi aage pahuch gaya hai bhakton. Ab ek se kaam nahi hota. Phir wo chahe mobile phone ho, Computer ho ya pyaar. Kam se kam 2-4 logon se pyaar karna aajkal ka rivaaj ban gaya hai. Kyunki agar ek ne dhoka diya to doosara koi to hona chahiye na. Par kuch bhakt 2-4 logon se ek hi samay mein ishq ladate samay pakde jaate hain, aur joote chappal khaakar waapas aate hain, apne bhakton ki isi samasya ko door karne ke liye aaj hum aapko denge kuch aise anmol tareeke jinko amal mein laane ke baad aap 2-4 kya, balki 15-20 logon se ek hi samay mein ishq lada sakte ho, aur pakde bhi nahi jaaoge.

1- Ek zamana tha ki log kasmein khaate the jiyenge saath aur marenge saath. Kintu aaj ke samay mein log pehli kasam khate hain ki na tu mera mobile check karegi, aur na mein tera check karunga. To kehne ka arth hai bhakton ki jab bhi unse milne jaao to bhoolkar bhi apna Chalit Doorbhas yantra arthaat mobile phone na le jaayein. Ye samaj lo ki tumhara sabse bada shatru hai ye.

2- Hamesha koshish karo ki alag-alag jagah ke logon se ishq ladaaya jaaye. Yaad rakho aajkal duniya chhoti hoti ja rahi hai, yadi ek hi sthaan ke logon se ishq ladaya to pakde jaane ki apaar sambhaavna hai.

3- Jitne logon se tumhara chakkar chal raha hai un sabko alag-alag mobile no do. Aur sabko apna naam alag alag batao. Khatra mol lene ki bhool na karna. Aur ye yaad rakhna, saavdhani hati durghatna ghati.

4- Kisi bhi haal mein unke saath chitra arthaat photo na khichvao. Kyunki galti se usne tumhara chitra facebook mein daal diya to tumhara to chamatkaar ho gaya samjho. Phir to hum bhi do chaar laat ghoose maarne mein peechhe nahi hatenge.

5- Jitne logon se pyaar karte ho utne facebook account bana lo. Aur sabko alag alag account mein add karo. Yaad rakho tumne zara see bhi laaparwaahi barti to tumhara bhaanda phoota samjho.

6-  Kabhi bhi apne kisi mitra ko apne prem prasang arthaat affair ke baare mein na batao. Aajkal dushmano se zyaada khatra apno se hota hai, kahin aisa na ho ki tum kisi ko patane mein laakhon paapad belo aur tumhara mitra use lekar udan chhu hole. Mitrata apni jagah aur prem apni jagah. Zyaada jaankaari ke liye angrakchhak artaat Bodyguard dekh lo bachha, samajh aa jaayega ki aajkal ke mitra kis mitti ke bane hain.

7- Jab bhi ishq ladane jaao to hamesha kisi aise sthaan par jaao jahan doosari waali ke hone ki sambhaavna bilkul bhi na ho. Kyunki yadi unmein se kisi ek ne bhi tumhe doosari waali ke saath dekh liya to tumhara to phir jo haal hoga uski hum abhi sirf kalpana hi kar sakte hain.

Ye the hamare kuch aise achook sujhaav jinhe apnane se aap 2-4 kya balki jitne chaho utne logon ke saath raas leela racha sakte hain. To bhakton der na karo aur zyaada se zyaada logon par ye achook tareeke apnaoâ€¦Dhong kaayam rahe ;*)