source: http://desitoons.blogspot.in/2008/06/posts-of-blog-rachanakar_13.html

yah poochhe jane par ki mirja sirf ek hi palle men oon ke gole samet, is nirmanadhin svetar ko utare bagair kyon nikal pade, mirja bamak uthe, "tum kya jano ki ruhani ishk kya hota hai ? jo chij itani mehanat aur mohabbat se unhonne ham par chadhaee hai, use utar fenken ? hamen jara bajar se masoor kee dal lane kee jaldi thi. is palle ko utarane men ek umr lag jati. so socha ki lao, palle-gole samet hi bajar ho aaen. jamana dekh le ki shahajahan aur mumataj bivi ka ishk abhi jinda hai. behatar hoga ki gola tum sambhal lo aur hamare pichhe-pichhe bajar tak chale aao." abhi ham gola uthakar jhad-ponchh hi rahe the ki hamari bhavaj (begam mirja) burke kee chhanv tale taish men funkarati huee dakhil huee aur kichin men dakhil hokar hamari bibi ko bhi ghasit laee. sari prishthabhoomi unhen samajhaee aur mirja ko vo-vo dhuli-punchhi sunaee ki agale ka patiya gul aur dhibari tait ho gaee.

begam bhabhi ke total gusse ka saransh yah tha ki akl ke nam par paidal mirja, jaldabaji men bachche ke svetar ka palla dat aae the, aur apane svetar ke palle men salaiyon samet bachche ko lapet kar rakh aae the.donon hi 'andar kanstrakashana' svetaron ka dijain ek tha aur purani udhadi huee dhuli oon se ban rahe the. mirja sir jhukae bagalen jhank rahe the, aur main soch raha tha ki jab bachche ke svetar ka palla mirja par fit aa gaya tab mirja ke svetar ka palla bachche par sahi kyon nahi utara ? kya aaj ke daur men bap-beton men palle-bhar muhabbat bhi bakee nahin rah gaee! oont aur oont men koee fark nahin hota...magar bachchon aur bachchon men fark hota hai. bachche amir aur garib hote hain... bhookhe aur saje-dhaje hote hain...magar oont hamesha nanga hota hain! oont amir aur garib kabhi nahin hota!...aajadi ke in mahattvapoorn 36 varshon ka asar bachchon par bhale hi pada ho...oonton par nahin pada.

oont ke bare men ek panjabi kahavat hain ki 'jat chalis da...bota paintalis da'...bota oont ke bachche ko kahate hain! at: oont ke bachche kee keemat hamesha oont se jyada hoti hai| insanon me sirf rajanitik bachchon kee keemat hi jyada hotihai| aam aadami ka abhavagrast bachcha do kaudi ka....n khane ko, n pahanane ko...bina vajah prithvi par aane ka pap bhogata hai aadami ka bachcha. ...ab aap kripaya oonton aur bachchon kee ek ghatana suno... dilli aur jayapur ke bich rashtriy marg par tooriston ke manoranjan ke lie rajasthan toorist devalapament karaporeshan ne 'mid ve' nam ka ek umda restran banaya huaa hai. yon bhi bhookh ke desh men aalishan restran banana ek achchhi bat hai. yahan bachchon ke lie oont kee savari kee vyavastha hai. yah bhi ek achchhi bat hai. bachapan rahate tak hi bachcha oont kee savari kar sakata hai. bada hone par rajaniti aur vyavastha ke oont aadami kee pith par savar ho jate hain aur desh dhire-dhire aage badhane lagata hai.

khair...pichhale dinon dilli ke mardan skool ke bachchon ka ek dal bas sen jayapur ja raha tha. bachche is restran men utar gaye aur oont kee savari karane lage. thodi hi der men jane kisane kaisi hava fook di ki yachchon ko oont se utar diya gaya...paise vapas kar die gae aur oont kee savari band ho gaee. ab chakkar kya tha ki ek sahakari uchch adhikari apani bachchi ke sath aae hue the jo oont kee savari kee jid kar rahi thi. at: sadharan bachchon ko oont se utarakar oont kisi khas 'bachchi' ke lie rijarv kar diya gaya. is ghatana par n bachchon ne bura mana, n oont ne. donon hi janate the shayad ki 'bal divasa'ka svang rachane vale is desh men, bachche aur bachche men jamin aur aasaman ka fark hota hai.

..kuchh bachche janm se hi munh men chandi ka chammach aur satta ka shahad lekar paida hote hai. shesh sare bachche sirf bhookh aur abhavon kee gard lekar janm lete hain. ye 'ghatiya' bachche n bal divason kee raunak ban sakate hain, n hi oont kee savari ke yogy hote hain. dilli ke mardan skool ke bachche fir bhi achchhe khate-pite gharanon ke hai.unhen bhi oont kee savari ke aanand se vanchit kar diya afasar shahi ne| ab jara us bachche ke bare men sochie jo adhananga hai...bhookha hai...sirf bachcha kahalane ka aparadhi hai. vah sirf door se yah dekh sakata hai ki oont kaisa hota hai aur 'bade' bachche is par kaise savari karate hain.

ghuti huee lalasaon ka yahi jahar aage chalakar abhavagrast bachchon ko aparadhi banata hai to ham kahate hain ki bal-aparadh badh rahe hain...yahi nanhe-nanhe kuchale hue araman ek din jahar aur samaj-virodh ka ghinauna jvalamukhi ban jate hai. aap kisi bachche se us kee roti chhin sakate hain...mitti ka khilauna chhin sakate hain...magar usake man kee nanhi-nanhi kamanaen nahin chhin sakate. kal jo log is bachche ko vot kee lain men khada karenge, ve aaj ise do kshan oont kee savari ya mitti kee ek chhoti-si chidiya dene se kyon katarate hain? ...kitani bal sansthaen...kitane hi shishu kendr evan bal sudhar grih apane bade-bade bord khokhale dholon jaise latakae baithe hain, par desh ka aam bachcha aaj bhi utana hi rita hai jitana apane bachapan men main tha. bachche ke hisse men, in 36 varshon men sirf tirange jhande kee tasvir aaee hai jisake rang dekhakar vah khush ho leta hai. kahan hain ve log jo kahate hain ki is desh se 'bal-shrama' (chaild lebar) khatm ho raha hai ? thand men thithurate hajaron masoom aaj bhi eeten dho rahe hai...gadi khinch rahe hai...doosaron ke bartan manj rahe hain. doosaron kee fenkee huee joothan hi in bachchon ke hisse ka prajatantr hai...aajadi hai.

...mahakavi miltan ne ek bar kaha tha ki main kaee-kaee janm sirf bachcha bane rahane ko taiyar hoon...shart yah hai ki mujhe ek bachche kee tarah bharapoor jine ka adhikar mile. miltan nahin rahe is sansar men...sirf kamana rah gaee jo aaj adhikansh bachchon ke chehare par ek sapana banakar mandarati rahati hai....bachche oont ko dekhate hain, oont bachchon ko dekhata hai... donon ke bich men ek sampoorn samajavad kee doori hai. khuli karon par se sadak ke bachchon par mala fenkana aur bat hai...band kothariyon men unake pet kee bhookh aur tan kee bimari aankana aur bat hai. ...madar teresa jaisi hamadard hastiyan sadiyon men kahin ek paida hoti hain.-36 varsh se gal-bajae ja rahe hain bal kalyan ke nam par.majadoor ka beta majadoor aur bhikhari ka beta bhikhari hi paida ho raha hai. bhookh ke dher par bhookh hi janm le rahi hai.... adhikaron kee hod-si lagi hai. jisake pas nanhe bachchon ko oont par se utar sakane ka adhikar hai, vah usi ka bharapoor upayog kar raha hai. ek apane bachche kee khushi ke lie kitane hi bachchon kee aankhon se khushi kee chamak chhini ja rahi hai. yah upalabdhi hain neharoo ke sapanon kee|

...main desh ke mamale men tang adana nahin chahata. jinaka desh hai vah desh ko jidhar chahen mod le jaen. magar bachchon ke mamale men bolane ka mujhe hak hai. main bachchon ka lekhak hoon...khud bachcha rah chuka hoon...bachchon ke adhabune sapanon kee ek poori duniya dekhi hai mainne....in aramanon se khelata hai koee to man kasak uthata hai. aap bhale hi bal sangrahalay, bal udyan, oont aur hathi-ghode hata lo! magar jab tak ye hain, in par sab bachchon ka saman hak hai ! afasar shahi ke panv pasarane ko aur bhi jaminen hain ! chand bachchon ke cheharon kee hansi chhinakar afasarashahi surkharoo nahin hoti...syah aur badanam ho jati hai....bachchon ke bhole man to yon bhi bhi sab kuchh bahut jald bhool jate hain! bachche jo thahare!

abhi tak bhi yahi samajhata tha ki aansuon kee koee keemat nahin hoti...bas, yoon hi fokat men bah jate hain.

...magar nahin, keliforniya kee ek ledi kilirin margaret ne marate-marate mera bhram door kar diya. huaa yoon ki, duniya se kharch hote vakt margaret ke pas assi hajar dalar kee rakam thi. aage nath, n pichhe pagaha. so vasiyat kar gaee ki rakam unake antim sanskar men shamil hone valon men bant di jae.... kis tarah? jo chupachap shamil hon unhen panch-panch dalar...jo chikh-chikh kar roe aur sina piten, unhen pachas-pachas dalar....margaret gujar gayi....janaje men 500 log sharik hue. sabake sab dahade mar-mar kar sina pitate hue ro rahe the. antat: apane aansuon kee nakad keemat vasool kar apane ghar laut gaye.

main is ghatana se ratti-bhar prabhavit nahin huaa....kahe se ki main us desh men rah raha hoon jahan nakali aansoo thok ke bhav litaron bah rahe hain...aur nakadi kaish kara rahe hain....in nakali aansuon ke pichhe 36 varshon kee pragati ka poora itihas hai. desh kee chinta aur samasyaon par nirantar bahate aansoo ...jaise room koolar men andar hi pani ka pravah hota rahata hai....aur in aansuon kee bharapoor keemat hai satta...kursi ...gaddi...adhikar. mainne magaramachchh aaj tak nahin dekha...dekhana bhi nahin chahata. usake aansuon ke bare men suna hai, magar yah nahin suna ki magaramachchh ne kabhi apane aansuon kee keemat mangi ho. insani magaramachchh jyada kalchard hota hai. keemat vasool leta hai...nakali aansoo bad men bahata hai...deshahit men...imej bani rahati hai.

... aansoo bahane ke bahanon kee kami nahin is desh men. bhookh, sookha, garibi, badh, durghatanaen, dharmik dange. jahan maut kee khabar aayi, ghar vale bad men rote hain, neta pahale hi aansoo-bhiga stetament jari kar deta hai ki vah bahut dukhi hai. ban gaee imej. khari ho gaee sukh subidha kee karensi ....maut ek badi numaish ho gaee is mulk men. aansuon se chhape is numaish ke tikat bechakar kitani hi rakam ugah chuke hain log. margaret ke rone par pachas dalar mile aur silasila khatm ho gaya....yah bhi koee bat huee ? hamare yahan sadhe tin dashakon se ek-ek aansoo kaish ho raha hai. jab-jab kisi trejedi par mulk ka koee rahanuma roya hai, mujhe hansi aayi hai. rota huaa neta ya mantree mujhe achchha nahin lagata. rona hi tha to mantree kahe ko huaa ? matadata kee aankhon men aansoo nechural lagate hain.

...magar neta roye bagair manata bhi to nahin. apani imej kee keemat basoolani hai. andar nakali aansuon ka bhandar bhara rahata hai. idhar kahin koee aafat aaee udhar aansooon ka batan daba diya. sara desh taral ho utha. marane vale bhi apane marane ka gam bhool gae. neta ro raha hai ? marana sarthak ho gaya....jaise-jaise chunav najadik aate jate hain, aansuon kee tankee ful hoti chali jati hai. deshaprem badhata chala jata hai..... margaret kee aatma khush ho rahi hogi ki usake antim sanskar par agalon ko pachas-pachas dalar mil gae. kash, divangat mahila ne bharatiy antim sanskar dekhe hote! kisi 'pavarafula' ke kutte ka bhi antim sanskar hota hai to shraddhalu pahunch jate hain...aansoo bahate hain aur kalantar men kisi n kisi roop men apane bahaye gae aansuon ka poora fayada tip lete hain. ek bhi aansoo fri nahin bahane pata....han, kuchh thard klas aansoo aise jaroor hote jinakee koee keemat nahin hoti...masalan, berojagar naujavan ke aansoo...kvari beti ke bap ke aansoo, luti huee ijjat ke aansoo...dharm ke nam par chali huee goli ke falasvaroop tooti huee choodiyon ke aansoo ... kisi bachche ke bhookhe pet ke aansoo...aspatal aur pulis kee yatana jhelane vale ke aansoo...vagairah. main inhen aansoo hi nahin manata. yah to 'sare jahan se achchha hindostan hamara' ka nity kram hai. inakee koee keemat nahin lagati. lagani bhi nahin chahie.

... har aansoo moti nahi hota. jinake aansoo 'moti' hote hain ve unakee paee-paee vasoolana bhi khoob janate hain. hamadardi koee sadak par pada sikka nahi hai ki kisi ke hath bhi lag jae. jinakee hamadardi ka mahattv hai ve use rijarv rakhate hain aur sahi mauke par kaish kara lete hain...margaret ke rone valon kee tarah.... aansooon ka fiksd dipajit...abhinay ka kaushal aur nanhi si lip-simpaithi, kursi aur inako barakarar rakhati hai aur nakali aansoo dhire-dhire videshi bainkon men dalar kee shakl men badal jata hai. haisiyat ke anusar sabaka videshi bainkon men inhin ghadiyali aansooon ka dipajit hai. rajaniti men ve shahidi aansoo ab rahe hi nahin jo sine kee tahon se nikalakar aankhon tak aate the. unhonne aajadi dilaee aur aankhon hi aankhon men khushk ho gae.