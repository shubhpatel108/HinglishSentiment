source: https://gfmaza.wordpress.com/2011/12/01/burytachar-ke-khilaaf-guru-g/

Bhrashtachar apni saari hadein paar kar chuka hai bhakton. Hamare aashram mein bhi humne 4 dhokebaaz sishyaon ko range haathon dhandhla karte pakda hai. Is amavashya ko un charon dushton ko sareaam faasi par latkakar hum Bhrashtachar ke khilaaf apni jang ka elaan karenge. Desh bhrashtachar ke dal dal mein fas chuka hai. Hume hamare china mobile mein laakhon sms praapt hue hain, jismein bhakton ne kaha hai ki “baba aaj ke zamane mein bina paisa khilaye koi kaam nahi ho raha”. Ab jab aap bhakt musibat mein ho to bhala hum kaise chain se shaant reh sakte hain. Isiliye apne pyaare desh ko aur apne priya bhakton ko bhrshtachar se mukti dilane ke liye humne bhi apne tareeke se in bhrashtachariyon ko saza dene ka nirnay liya hai. Humne ek list banayi hai jismein 3525 bhrasht logon ke naam humne nikale hain. Hum ye maang karenge ki in sabhi 3525 bhrasht logon ko hamare hawaale kiya jaaye taanki hum inhe kholte hue tail mein tal sakein, aur inhe machliyon ko khila sakein.

Is mahan kaam mein hamare saath Dhongi khandaan ke sabhi maha baba, bhakt jan tatha bhoot pishaach, chudail aadi bhi bhaag lengi. Kyunki desh ke andar jo bhoot bhutaniyan hain unka khaatma karne ke liye humne khaas bhooton aur bhutniyon ki ek sena gathit kee hai. Jo in dushto se inhi hi bhaasha mein baat karenge.

Apne aandolan ki shuruaat hum paatal lok ke aashram se karenge. Hamare bhaktjan Paatal ke darwaaje se himalay waale aashram tak haathon mein torch lekar ek haa-haakaar raily nikalenge. Kyunki Kailash parvat waala aashram aajkal marammat ke liye band kiya gaya hai. Uski marammat mein to kai saal lagne ki sambhaavna hai. Hamare aashram ki marammat ke liye 2500 karod ka contract diya gaya hai. Aur iski marammat mein Taj Mahal banane waale kaarigaron ke bachhe lage hain.

Jaise hi hamare aandolan ki khabar in samachar channelon tak pahuchi inka poora ka pora dal hamare aashrm mein aa tapka. Jaise ki Bharat TV, Chandrama TV aur Kal Tak ne dera daal diya hai. Kashmir se kanyakumari tak tatha teeno lokon mein faile hue hamare bhakt jo bhi bhrshtachar se mukti chahte hain hamare aandolan mein jud sakte hain. Aandolan se judi jaankari ke liye hamare paatal lok waale aashram ke darwaaze aapke liye hamesha-hamesha ke liye khule hain. Chaliye hum abhi chalte hain. Bharat TV mein aaj humn aapki pukaar naamak kaaryakram mein sakshaat prakat hone waale hain, aap bhi aaiyega apne dusht saathiyon ko bhi laaiyega aur ye naara zaroor gaiyega Bhrashtachar mitana hai dhongibaba ko agla PM banana hai. Khush Raho. . .