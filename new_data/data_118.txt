source: 

joon ke mahine men ek din itani barish hui ki mausam vibhag ke anusar pichhale pachas salon ka kirtiman dhvast huaa. par julai men poore mahine barish nahin hui. yah mausam ka doosare kisam ka kirtiman tha. usaki aakhiri tarikh nikali ja rahi thi aur us dopahar ki hava men chipachipahat thi. yah chipachipahat sadak par chalane valon ke cheharon par bhi dekhi ja sakati thi. yah apratyashit tha jab barish ke dinon men kisi fuhar ki tarah usaka chehara dikha tha. tab munh se yah nikal bhi gaya tha 'are! ekadam apratyashit.'



'han!' usane khilakhilate hue kaha tha. dhoop chashme ko usane aankhon se hata liya tha jo usaki purani aadat thi kisi se milate samay n pahan pane ki. usake hath men rangin chhatari thi jo ghoom rahi thi. kaha nahin ja sakata ki yah apane aap ghoom rahi thi ya ghumate rahane ki usaki koshish thi.



'tumhari chhatari tumhari sadi se maich kar rahi hai.'



'han!' usane pahale ki tarah hi khilakhilate hue kaha tha.



'yah bhi apratyashit hai. amooman mainne kisi ki chhatari ko usaki sadi se itana maich hote nahin dekha.' jaise yah chhatari usaki pahani hui sadi ke hisab se kharidi gai ho. mainne aage bhi kaha tha 'kya is tarah ki aur bhi chhatariyan hain?'



abaki bar usaki khilakhilahat men yah bat chhupi thi jaise vah mera mantavy jan gai ho ki main yah poochhana chahata hoon ki har sadi ke lie kya ek alag chhatari hai?



usaki chhatari kabhi kabhi tej ghoom jaya karati thi. khasakar tab jab vah khilakhilakar hansa karati thi. jaise usaka khilakhilana kisi chakari men lagi motar ki aavaj ho aur jo usaki chhatari ko ghumane ka kam karati ho.



'tum ab bhi vaisi hi ho jaisa barason pahale main chhod aaya tha.'



chhatari ke niche usake chehare men mausam ki nami thi par chehara vaisa hi hansamukh bana raha. vah un ladakiyon men se thi jo baten kam karati hain aur muskurati jyada hain. kuchh bhi poochhane par muskurana aur jyada jor dene par munh men hath rakhakar hans padana. baton ka javab dene se bachana. ya javab dene ki vivashata men muskurana. ya bina muskuraye javab n de pana.

'kitane sal ho gaye! tumhen yad hai?' mujhe ye shabd sunai diye tab mera sar jhuka huaa tha. jo aksar kisi ladaki se baten karate samay jhuka hota hai. sunate samay sar jhuka hota hai aur bolate samay uthata hai. mainne usake kahe shabdon ki taraf aankhen uthakar dekha jise sar ka utha huaa bhi mana ja sakata hai.

'lagabhag sat aath sal!' mainne thoda rukakar kaha tha 'tumase milate hue aisa lag raha hai jaise meri umar sat aath sal kam ho gai ho.'



tab vah fir khilakhilayi thi. usaki har khilakhilahat jaise meri baton par sahamati ho. ya fir lambe samay bad milane par mahaj aupacharikata ho.



ab vah ladaki nahin rahi, ek praudh mahila ho chuki thi. par jise ham ladaki ke rup men dekh chuke hote hain vah ta-umr ladaki hi najar aati hai. chahe usaki shashthapoorti kyon n ho jae. apani hamaumr striyon se milane par ham pate hain unaki bhav bhangimaen sada vaisi hi lagati hain kisi ladaki ki tarah.



ham donon skool ke dinon ke sathi ki tarah mil rahe the. jo bade ho jane ke bad ek doosare ke 'jenetik' parivartan ko gaur se dekhate hain aur isalie baten karate samay bich bich men jhenpate hain 'tumhen dekhakar hansi aa rahi hai!' aakhir mainne jhenpate hue kaha tha. pratyuttar men usaki ek khanakati hansi goonji thi.



'tum itani dhoop men kahan ghoom rahe ho?' yah poochhate samay usake chehare par aise bhav aaya jaise mujhe apani chhatari ke bhitar vah le lena chahati ho. agar hamare purane din hote to beshak vah mujhe chhatari ke niche le leti - rajakapoor aur nargis ki tarah. par yah badhati umr ki hichakichahat thi ki ham aisa nahin kar sake.



'chalo kahin chhaya men khade ho jaen!' chhatari ke niche nahin le pane ki vivashata men usane vikalp sujhaya tha. yah bhi hamari badhati umr ki asahanashilata hai jise sadashayata bhi kah sakate hai jisamen hamamen se koi bhi ek doosare ko thodi bhi takalif uthate nahin dekh sakata. ham sadak se lagi hui tekari par chadh gae the ek nirmanadhin makan ki chhaya men. par usaki chhatari band nahin hui thi. shayad roj ghar se bahar nikalate samay chhatari hath men rakhana usake abhyas kram men tha.



apani chhoti, kad, bhare jism v chehare, uthi hui nak aur joode men vah koriyan nasl ki kisi stree ki tarah lagi thi. us par usake hath ki chhatari ne usake vyaktitv men char chand laga die the. yah bat use shayad maloom thi isalie chhaya mil jane ke bad bhi usane chhatari band nahin ki thi. un striyon ki tarah jo haradam apane hath men kuchh n kuchh rakhe rahana chahati hain - chahe pars ya baig, hath ki ungali men koi bachcha ya fir chhatari.



'tum thoda karib aa jao.' usane tekari ki dhalan se bachate hue mujhe kaha tha. par karib aa jane vale ye shabd ham donon ke bich utane hi karib the jitane barason pahale ham kabhi the. tekari ke niche hamare bich jo doori thi to vah tekari par chadh jane ke bad kam ho gai thi. ab ham sadak par chalane valon ko aasani se dekh sakate the aur sadak par chalane valon ki najar se bache hue the. dhalan se bachate hue mainne apana chehara usaki or mod liya tha. ab meri pith ki or sadak thi aur mere samane usaki chhatari aur chhatari ke niche vah. chhatari ke niche ab usaka chehara aise laga jaise vah chhatari ke thik bichonbich fit ho. kisi kloj-ap foto ki tarah.





- 3 -



koi kitana fotojenik ho par har kisi ka chehara kloj-ap men achchha nahin dikhata. par yahan aisi koi bat nahin thi. balki usake chehare ke kloj-ap men usaki aankhen blo-ap ho rahi thin. jaise sine tarikaon men se kisi ek ki aankhen hon jo boojhe jane ke lie di gai hon ki ye aankhen kisaki hain? inamen bhavon ke chadhate utarate reshe aasani se padhe ja sakate the. ab bhavon ki tivrata usake chehare par thi aur shayad mere bhi. usake chehare par uthe kai bhav jane pahachane the. chhatari ke niche usaka ikahara badan aaj bhi vaise hi tha. har pal kisi ki aagosh men sama jane ko aatur.



'aagoshi!' mujhe pata nahin kab ye shabd mere hothon se foote the jo barason pahale usake lie kahe jate the. par mohit ho jane ke usake andaj men vah doob nahin thi jo kabhi thi. yah kisi yuvati ke praudha ho jane ka sanket tha.



hamane ek doosare ke bare men jaldi jaldi poochhana shuru kar diya tha jo kuchh bhi is lambe antaral men ham donon ke sath alag alag ghate the. ham jab ek doosare ke bachchon ke bare men janate to aashchary hota ki jinhen kisi dopahari men ham thapak thapak kar sulaya karate the ve itani jaldi naukari pesha kaise ho gae. tab hamari nikatata ne ek doosare ke bachchon ko apana janmana man liya tha.



'tumhare 'vo' ritayar ho gae!



'do sal pahale.'



'tumako dekhate hue to use panch sal ka eksatenshan aur mil jana tha.' yah sunakar khilakhilahat goonji thi jisase sir ki chhatari fir ghoomane lagi thi.



'poonam kaisi hai!'



'thik hai.'



'tumhare sath bhi vaisa hi huaa jaisa mere sath huaa tha.' usaki aavaj men gami thi jo kuchh arase pahale hue hadase ki or mujhe le gai thi. yah apratyashit tha jo aksar vah kar baithati thi. thathakar hansate hue kisi gambhir masale par aa jana.



'tumako yad hai jis din shil aspatal men gujara tha us din ved janama tha.' usane apane mrit bete ke bad janame mere bete ki mrityu ki or ishara kiya tha jo javan hokar pichhale baras ek durghatana men bit gaya tha.



'maine doosari bar apana beta khoya hai.' abaki bar usaki aavaj men doob thi kisi gahari khai se aati hui aavaj ki tarah.




'maine bhi.' do shabd mainne bhi kahe the. yah lambe arase bad hui hamari mulakat ka utkarsh tha jisake aage bolane ke lie kuchh rah bhi nahin gaya tha. ham donon sadak par aate jate logon ko dekhate rahe nirnimesh. fir usake bhitar ki satarkata jagi thi 'chalo chalen yahan khade