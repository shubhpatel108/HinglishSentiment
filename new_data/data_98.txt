source: http://desitoons.blogspot.in/2008/06/posts-of-blog-rachanakar_10.html

vaidik kal se 'loka' shabd prachalit hai. rigved ke purush-sookt men yah shabd aaya hai. vaidik kal men hi ved aur lok shabdavali apani-apani prithak satta spasht kar deti hai. panini ne ved aur lok shabdon ke bhinn-~bhinn svaroopon ka bodh karaya hai. naty shastrakar bharat muni, natyadharmi aur lokadharmi pravritiyon ko bhinn batate unaka ullekh karate hain. mahabharat men vyas ji spasht kar dete hain ki pratyakshadarshi lok hi sare vish v ko sarvaprakar se dekhane vala hota hai, pratyakshadarshi lokanan sarvadarshi bhaventarah. isi prakar gita (15-18) men bhi ved aur lok ka mahatv alag-alag prati-padit kiya gaya hai, ato.smi loke vede ch prachitah purushottamah. bharatiy chintan men 'loka' shabd ke tatpary ko sangat roop se spasht karane vala ek any shabd 'jana' hai.

'jana' ka prayog atharvaved ke prithivi-sookt men dekha ja sakata hai, 'janan vibhrati bahuya vivachasan. nana dharmannan prithivi yathokasam (45).' yahi manav matr kee or ingit karane vala 'jana' shabd, samrat ashok ke saptam aur ashtam shilalekhon men sthan pata hai jahan samrat janapadavasiyon se sampark karane nikalata hai. yah 'jana' us samrajy ke sare nivasi hain jo nagar, gram aadi men basate hain. is vivechan se yah nishkarsh sahaj men hi nikalata hai ki lok aur jan ka arth sare nivasiyon se hai jo kahin bhi basate hon.

is vishal manav samaj men ek shisht varg apane aachar, vichar, sanskar aur aupacharik bandhanon ke karann, samany jan samaj se alag padata huaa, 'nagar varga' se sanbodhit hone lagata hai. ise aabhijaty varg bhi kah sakate hain. is varg ke lie kuchh kary-kalapon ka khula pradarshan varjit (teboo) hota hai. yah varg svanirmit anushasan ke niyamon se bandha rahata hai.

is varg ka pahinava, bhasha, sahity aur jivanacharya ek vishesh dhanche men bandh jati hai. athach aise varg ka sahity ritibaddh aur shastr sammat hota hai. is aabhijaty sahity ke thik samanantar lok samuday ka sahity bhi pravahit hota rahata hai, jo nisandeh svachchhand, nirankush, sahaj aur naisargik bhavon se ras-sikt rahata hai. sach to yah hai ki lok-sahity koee aabhijaty sahity ke viparit nahin hota hai. vah lok samuday ke ek ghatak ka sahity hai jo shisht varg dvara srijit hota hai. apani ritibaddhata ke karan aabhijaty sahity ke nam se sanbodhit hota hai. is paripatijany vyaktigat sahity se bhinn lokasahity hota hai jo shastr sammat pandity kee chetana athava ahankar se shoony rahata hai. tark aur kasauti se koson door rahata huaa, indriyon ke sabhi sukhon ko bhogata huaa vah yug pravah men bahata rahata hai. paramparagat vish vason v manyataon ko sahaj bhav se svikar karate, apane vicharon ko giton, kathaon tatha pradarshanakari-kalaon ke madhyam se prakat karata rahata hai. is bhanti lok apana gatishil jivan bitata hai, vah kisi aadim bhav ke khoonte se badha nahin rahata hai.

lok chintan v jivan men shanai: shanai: mridu parivartan bhi hota rahata hai kyonki 'loka' jad nahin, vah ek vishal jivant samooh hai. har yug men hone vale is mridu pari-vartan ko, us yug ke lok sahity men aank sakate hain. parinishthit sahity ke sath-sath lok sahity bhi vismrit hota, khandit hota aur parivarddhit hota pravahaman rahata hai. yah lok sahity aur pradarshanakari-kalaon kee parampara, apane yug ka darpan hoti hai. abhi bharatiy lok sahity ke sangrah aur parichay ka prayas matr huaa hai, usaka yug parak itihas likhana bhavishy ke aadhin hai ?

yah bhrant dharana ghar kar gaee hai ki lok rachanaon ka koee rachanakar nahin hokar, vah rachana lokarachit hoti hai. is srijan aur srijak kee oohapoh ka samadhan bhi aavashyak hai. lokarachana ka srijak koee samooh nahin ho sakata. bhavonmad men aakar koee srijak apani anubhooti shabdon athava pradarshan dvara vyakt karata hai. vah anubhooti svabhavik, sahaj aur ahaitukee hone par lok samooh dvara apana li jati hai, tab vah srijan, lok-manas kee abhivyakti ban jata hai. usaka uts v srijak vismrit ho jate hain aur sara lok samuday use angikar kar env poornnaroopen apanatv pradan kar, srijak ke sthan par aa baithata hai. aarambh men jo vyaktiparak rachana rahi thi vah fir lok mukh men sthan pakar sarvajanin ban jati hai. fir yug pravah men vah rachana bahati rahati hai. vachik parampara ke karan usake ang sanvardhan dvara pusht hote hain to usake shushk ansh tut bhi girate hain. lokanubhooti aur lokabhivyakti ke karan vah rachana sadaiv hari rahati hai. apane in gunon ke karan vah itani saksham hoti hai ki lok manas ka atoot ang ban jati hai. usake chintan men vah ekakar ho jati hai.

lok samuday ka ek manas hota hai. vah apani ruchi athava vyavahar men aadim, jangali athava aindrik nahin hota hai. vah to gatishil tatha jivant samooh ke karyakalapon ko sanchalit karata hai. usamen sahaj vivek evan mangal kee bhavana bhi rahati hai. vah anayas hi, anajane apana parishkar karata rahata hai. usamen kuchh aise parampara jany vyavahar aur vishvas apana sthan banaye rahate hain jo usakee sahaj prakriti v tark ke abhav men apani sthiti ko kalantar men adhik sudridh bana lete hain. udaharan ke lie shakun ke visvas ko hi len to yah prakat hota hai ki shakun keval vish vas ke karan jivan men jame hue hain jab ki tark se yah sare asangat hain. lok visvason ke aadhar par hi kavi prasiddhiyan tikee hain. n kisi ne chakor ka angar bhakshan karana dekha hai aur n use ratri ko chandr kee or takatakee lagae. sahaj manavi vyavaharon ke karan ritu anukool, parv aur utsavon ka aayojan hota hai jo lok manas dvara sanchalit hota hai. yah sab lok tattv ke parichayak hain jinamen riti-rivajon ke bhoole v vismrit upakaranon ke kuchh avashesh bhi dekhane ko milate hain. lok sahity arthat vachik parampara men jivit rahi rachanaon men aise avashesh v tattv bahulata se milate bhi hain. 5 lok kavy ka shilp.

lok sahity ka kavy-shilp nirantar upeksha ka vishay raha hai. yah sach hai ki yah sahity ritibaddh nahin hota hai. n to usamen chhand kee matraon ka vidhan hai aur n ganon ka. usakee abhi-vyakti anayasit hoti hai par hoti hai sahajata men. usamen geyata hoti hai, ter hoti hai aur shabdon kee thumak hoti hai. kya yah gun use jivit nahin rakhate hain ? vah lok ka kanthahar kyon hai ? kya yah gun us naisargik shilp kee or ingit nahin karate hain jisamen maulikata, nootanata aur marmasparshi sanvedana koot koot kar bhari hai ? van pushp kee tajagi sundarata, mohakata evan vichitr agyat suvas ko isalie nahin nakar sakate ki vah kisi vatika athava pushpadan men sthit nahin hai. nagar kee solah shrringar se sajjit sundari ke samakaksh kya kisi alhad agyat yauvana graminn, maili veshabhoosha vali, yuvati ko roop ka patr nahin gin sakate ? saundary athava usaka shilp ritibaddh rachanaon men shastreey hoga parantu lok rachanaon men vah sahaj evan naisargik aabha evan chatak lie hoga jo sadaiv nit nootan hoga. ataev lok sahity niralankrit aur bhale hi anagadh ho parantu usamen manav bhavon kee abhi-vyakti jis saralata aur lay se prakat hoti hai, vah rasatmakata anyatr durlabh hai. sach to yah hai ki lok kavy ka niralankaran hi usaka alankaran hai. kya sachamuch men alankar saundary kee vriddhi karate hain ? yah prashnachihn mahakavi bihari ne laga hi rakha hai. usane apani satasaee men aabhooshanon ke dvara nari kee saundary sadhana ko nakara hai. ataev lok kavy ka shilp-saushthav ka lekhajokha aavashyak aur anivary hai. aisa karate samay aalochana ka mapadand koee ritibaddh shastr to avashy nahin hoga.

is prem varta ka kathanak, sootr men itana hi hai ki poongal ka raja apane desh men akal padane ke karan malava prant men, parivar sahit jata hai. usakee shishu vay kee rajakumari (maravani) ka bal-vivah, malava ke salhakumar (dhola) se kar diya jata hai. sukal ho jane se poongal ka raja laut kar ghar aa jata hai. salhakumar vayask hone par apani patni ko livane nahin jata hai. use is bal vivah ka gyan bhi nahin hota hai. is bich salhakumar ka vivah malavani se ho jata hai jo sundar aur pati-anurak ta hai. malavani ko maravani (saut) ke hone ka gyan hai aur poongal ka koee sandesh apane malava men aane nahin deti hai. kalantar men maravani (maroo) ankurit yauvana hoti hai. us par yauvan apana rang dikhata hai. idhar svapn men use priy ka darshan bhi ho jata hai. paryavaran se sabhi upakaran use virah ka darun du:kh dete hain. papiha, saras evan kungj paksheegan ko vah apani virah vyatha sambodhit karati hai. poongal ke raja ke pas ek ghodon ka saudagar aata hai aur malava ke salhakumar kee bat karata hai. yah soochana sunakar maravani aur vyathit ho jati hai. salhakumar ko bulava dhadhiyon (mangannahar) ke dvara bheja jata hai. yah gane bajane vale chatur dhadhi gantavy sthan par pahunchakar, salhakumar (dhola) ko maravani kee sthiti ka poora gyan kara dete hain. dhola poongal hetu prasthan karana chahata hai parantu saut malavani use bahane banakar rokati rahati hai. malavani kee eershya, chinta, unmad, kapat, virah aur asahay avastha ka varnnan doohon men vistar se huaa hai. ant men dhola prasthan kar hi deta hai aur poongal pahunch jata hai. dhola aur maravani ka milan hota hai. sukh vilas men samay vyatit hota hai. fir pati-patni apane desh lautate hain to marg men oomar-soomara ke jal se to bach jate hain parantu ek naee vipada unhen gher leti hai. ratri ko registan ka pivana (sarp) maravani ko soongh jata hai. maravani ke mrit-pray achetan sharir ko dekhakar sthiti visham ho jati hai. vilap aur krandan se sara vatavaran bhar jata hai. tab shiv-parvati prakat hokar maravani ko jivit karate hain. dhola maroo sakushal apane ghar pahunchate hain. aanand se jivan vyatit karate hain. vahan par chatur dhola, sautiha dah kee nonk jhonk ka samadhan bhi karata hai. maravani ko adhik pyar v sneh samarpit karata hai.

dhola-maroo kee prem katha men samay-samay par ansh judate gae. vachik parampara men aisa hona svabhavik hi hai. kuchh pratiyon men 'dhur sanbandha' ke dohe milate hain. is shirshak se hi spasht hai ki pahile ke sabandh kee katha, inaka vishay hai. prastavana roop yah dohe maru (maravani) ke pita pingal raja ke vivah kee katha kahate hain. jalor kee rajakanya sundari uma ka varann, apane paurush se karake gujarat ke rajakumar rannadhaval kee mang ka haran karate hain. jalor ka raja samantasi ka namollekh huaa hai. yah sara varnnan itihas viruddh hai. ek roopantar men pankti aaee hai, 'dhan bhatiyani maravani, dholo kooram ranna', isase maravani jati men bhati aur dhola kachhavaha vansh ke kahe ja rahe hain, parantu itihas in tathyon ka samarthan nahin karata hai. roopantaron men nishchit samvat aadi ke ullekh bhi hain jo kisi prakar se itihas sammat nahin hai. isi bhanti oomar-soomara ka prasang hai jo mool katha men ghat badhakar sthan pa jata hai. varta kee rochakata, romans, kautoohalata aur chatury ke pradarshan hetu umara soomara ka prasang bhale hi upayogi ho parantu itihas isakee sakshee nahin bharata hai. rajasthan kee kathy parampara athava hastalikhit pratiyon men dhola-maroo kee bat ke roopantar, premakatha ke mool roop ko sthit rakhakar, any kathaon ko jodakar varta ka vistar avashy karate hain. parantu is varta ke jo any pradeshik roop milate hai ve dhola-maravani ke prem katha ke sahare, unake mata-pita, bhaee, sevakon aadi ko bhi patr banakar, katha ka naya tana-bana bichhakar, jadoo, ghat-pratighat, chhal-kapat v shadayantr ka sahara lekar katha ko ek naya roop de dete hain. braj, panjab (hariyana sahit), chhattisagadh (madhy bharat sahit) aur bhojapuri lok sahity men rajasthan kee yah bat apane men bahut kuchh 'nal damayanti' ke prasiddh pauranik kathanak ko bhi samet leti hai. vastav men rajasthan kee yah bat, in pradeshon ke katha sahity men kho-si gaee hai aur keval dhola-maroo ke patr nam, kuchh samy ka aabhas matr dilate hain. sahi arthon men rajasthan men milane vale roopantar hi dhola-maroo kee mool (athava aadim) katha ke prati nishthavan hain.

roopantar to mool kathanak men vistar karake use naya roop dete hain. yah fer kal (samay) aur kshetr (sila bhoomi) se sanbandhit rahata hai parantu avantar kathayen, naye prasangon athava samanantar kathaon ko jodakar, mool katha ko pusht (sanvarddhan) matr karati hain. udaharan ke lie oomar-soomara ke prasang ka ullekh oopar kar chuke hain. oomar-soomara ke sanbandh men, ek alag se lok katha hai aur yah aitihasik vyakti bhi hai. vah rasik aur nari saundary ka lubdh bhramar hai. yah oomar-soomara ka vyaktitv chitran hai. hamare kathanak kee maravani advitiy sundari hai aur jab aisa hai to usake saundary kee sarthakata athava sakh kee sakshee hetu oomar-soomara ke aakarshit hone ka prasang jod diya gaya. lok kavy ke kathanakon men aisa sahajata se hota hai. maryadaon men simit shastr sammat prem katha men bhi sundari ke padm svaroop mukhamandal kee saurabh ke karann, kale bhaunron kee panktiyan jaise use aa gherati hain. is katha ke any roopantaron men dhola aur bhat ka sanvad vistar se hai. yahi sthiti dhola aur gadariye ke sanvad kee hai. sandeshavahak dhadhiyon ko salh kumar tak pahunchane hetu kaee avarodhak fandane pade, parae desh men saha-~yak khojane pade aadi kee prasang-vartayen hi avantar kathayen hain jo apane aap men poorn hain. unhen hata bhi diya jaai to mool katha ka sootr bhang nahin hota aur sanlagn rakhane se katha ko pushti milati hai.

is lok kavy ka kya mool roop tha ? yah khojana kathin hai. jis katha ka uts kal kee parton men kho gaya ho, usaka aadi khojana asambhav-sa hai. parantu prastut 'dhola-maroo ra dooha' namak kriti ke jitane rajasthani parampara ke roopantar mile hain unamen ek laksha-nik tathy ujagar hota jan padata hai. yadi vichararth yah kahen ki yah to 'prasangatmak giton' ka sangrah hai jisamen prasangon ke katha sootr ko ath se iti tak akshunn rakhane ka dhyan rakha gaya hai, to kaisa ? is vicharadhara ko ek any drishtant se bal milata hai. mahakavi sooradas ke padon ko prasanganusar isi shati men jamakar jab prakashit kiya gaya to vah padavali bhagavat puran ka anusaran karane vali dikh padi aur bhavavesh men kuchh kah bhi baithe ki yah bhagavat puran ka ultha hai. hamari is dharana kee sthapana hetu hamen koee hath athava aagrah nahin hai parantu is kriti ka vachik parampara men jab samana hota hai tab maravani ke virah sandesh aur malavani ke virah rudan ke prasang hi upasthit hote hain.

