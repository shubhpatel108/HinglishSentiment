source: http://desitoons.blogspot.in/2008/04/posts-of-blog-rachanakar_24.html

bharatiy sinema aam taur par aur hindi sinema khaaas taur par baqideshon kee filmon kee apeksha zayada shabdamay hai, vaise hi jaise ki isaka git-sangitamay hona isakee anokhi khausoosiyat ke roop men sthapit ho chuka hai. aur itani sari filmon ke itane sare giton ke aadhar par ek samajik safar ka khaaaqa pesh karane kee himakat karana - itane chhote-se aalekh men - vaisa hi hai jaisa sanskrit kee vah kahavat ki aap dustar samandar men tairane to nikale hain par bataur sazosaman aapake pas bas ek adad dongi hai! lihaza main apana kam thoda aasan yah kahate hue kie leta hoon ki main sirf ishqiya ganon ke kuchh pahaluon par kuchh sthool baten hi kah paoonga. ab prem giton kee tadad bhi koee kam to nahin hai - kyonki vidhaen hamare yahan aksar nattham-guttha paee jati hain aur har qism kee film men ek prem-kahani, chahe up-plot ke roop men hi sahi, amooman hoti hi hai. nayak-nayika prem se pahale, prem ke dauran, virah kee avastha men tatha shadi v suhagarat aadi ke mauqe par bhi lazimi taur par gate-gunagunate pae jate hain. halanki hamare yahan sanvad ya dayalog bhi khaaase kavyatmak v natakeey hote rahe hain, par jaisa ki prasoon joshi ne hal hi men faramaya, kaee sthitiyon ko bayan karane ke lie gane aam taur par zayada karagar auzar hote hain.

to gane jo ki 70 ke dashak men kalavadiyon v yatharthavadiyon ke hathon lanat-malamat jhelakar bhi zinda bach gae, aaj bhi badastoor qaayam hai, aur rahenge, bhale hi dilli ke chand sine-darshak ganon ke dauran hi uthakar farig hona apane vaqt ka behatar istemal samajha karen. aam log yah bhi kahate pae jate hain ki sine-sangit men vah bat nahin rah gaee hai jo pahale huaa karati thi. aaj rimiks ke chalan ke sthapit ho chukane ke bad shastreey mizaj ke rasikon ko ek aur taiyarashuda bahana mil gaya hai adhunatan ko kosane ka: ki hay, dekhie kaise ye nae zamane ke nasamajh itani achchhi-achchhi dhunon ko, itane achchhe-achchhe giton ko bhrasht kie de rahe hain, jaise nae ganon ka naganapan kafi nahin tha ki puranon ko bhi buri tarah tod-marod rahe hain. paranpara kee thati bazar ke luteron ke hathon sareaam lut rahi hai aur ham mookadarshak bane hai, afasos hamen ye din bhi dekhana tha!

lekin itihas ke vidyarthi is siyapa sanskar se oopar uthakar, kinchit nirapeksh bhav se shayad soch sakate hain ki paranpara ko lekar is tarah kee mat-bhinnata utani hi shashvat hai, jitane paranpara ko nae sire se sirajakar samriddh karane men usase hue prasthan. ham sab apane zamane kee chizon se sahaj moh men jite hain, aur nae ko shak kee nigah se dekhate hain. yah sab vaisa hi hai jaisa ki apane skool-kolej ke dinon ya javani ke dinon ko yad karate hue yah kahana ki ab kolej men vah bat nahin rah gaee hai, hamare zamane men yah hota tha, vah hota tha! ajib bat nahin hai, par pareshani tab shuroo hoti hai jab yadon kee rahaguzar se chuninda, behatarin qisse uthate hue vartaman tak aate-aate ham chahe-anachahe patan ka ek afasana, ek achchha-khaaasa vrittant gadh lete hain: ki hamare daur ke bad to jo bhi guzara, gaya-guzara hi thahara! ham rachanatmak dharatal par musalasal chhijate hi gae hain. yah pariprekshy filmi itihas-lekhan par, chahe vah patrakari ho ya sanjida, khaaas taur par hal tak havi raha hai. misal ke taur par main filmi duniya ke patrakar-sansmarannakar ramakrishn kee ati-pathaniy kitab se vah ansh uthana chahoonga jab ve sahir ludhiyanavi se ek lanbi-si batachit kar rahe hote hain. gaaur se dekhen to yah muthabhed film kee riyazat karane vale aur film par nuqtachini karane, use puraskrit ya nindit karanevale do alag drishtikonon ke bich kee hai. ramakrishn bar-bar star sistam, vigyapan, blaik mani, asahityik, ashastreey antarvastu aadi kee bat karate hue ghuma-firakar patanonmukh filmi rachanatmata kee bat sahir se manavana chahate hain, lekin sahir hain ki ade hue hain, aur ve hindi filmon ko n duniya kee kisi aur bhasha kee filmon se kamatar manane ko taiyar hain, n hi ve ise ashlil ya foohad manate hain. vaise hamare maujooda muqaam se palatakar dekha jae to ye saval bhi kitane satat aur shashvat rahe hain sochakar hairat hoti hai. lagabhag yahi saval aaj bhi hindi ka koee bhi patrakar filmakaron se karata nazar aata hai, giravat aur milavat kee yahi bhasha koee bhi tippanikar chalate-firate sinema par jad deta hai. dohare maze kee bat yah hai ki ye prashn sinema ke svarnnakal men, use svarnnakalik banane vale se hi kie ja rahe the. chalo suhana bharam to toota ki itihas ke baqisvarnnakalon kee tarah yah suvarnnamay daur bhi thik vaisa hi nahin tha jaisa ki manane ka aam taur par mithakeey rivaj raha hai!

haliya dinon men sineshabdon par sochate hue main 50 aur kuchh had tak 60 ke dashak ke ganon kee kalatmakata par ek bar fir mugdh huaa par us avadhi kee svarnnakalikata ke prati thoda sashank bhi ho utha hoon. halanki sinegiton ko unake drishyatmak sandarbhon se, unake sangit se katakar dekhana akshamy hai, par is lekh men main ek aise path kee jurrat karana chahata hoon, jahan shabd hi aham hain, shesh chize gaun. to meri shanka ka pahala karan ye hai ki mujhe us daur ke gane, khaaas taur par prem-git nihayat rondoo jan padte hain. sharad datt ne sahagal kee jivani likhate hue yah dalil di hai ki behatarin git aam taur par karun hue hai. ve 'viyogi hoga pahala kavi' taip ke shlok bhi uddhrit karate hain is siddhant ke samarthan men. khaud is daur ka ek gana to isaka ghoshanapatr jaisa hai: hi

'hai sabase hasin vo git jise ham dard ke sur men gate hain'. vaise to hamari mukhyadhara ka sinema hi aam taur par melodramaee raha hai jo sthitiyon aur bhavanaon ke atirek ke lie jana jata hai par vishesh taur par prem yahan lagabhag aatmapidk majaboori jaisa lagata hai. bilkul devadasana. khaaamosh, tadpati, virahakul ya virahatur kahana mushkil hai par is lanbi vyatha ka ton kundanalal sahagal-shmashad begam-noorajahan ke yug men hi tay ho gaya tha.

fir to hamane nihayat samarohapoorvak traijadi kinga aur traijadi kvina paida kie. mukesh ko aaj bhi 'dard bhare giton' ke gayak ke roop men hi kharida-padha-suna aur gaya jata hai, vaise talat mahamood aur rafi bhi us yug kee dardili dhara se achhoote nahin rah sakate the. aaie kuchh chuninda hit ganon kee ek pared dekhen, unaka hit hona isalie manikhaez hai ki n sirf in giton ke rachayita balki unake darshak-shrota bhi is samoohik marsiyakhavani men shamil hain.

darde-ishq ko jahan aahvanapoorvak jagaya gaya hai. aapane dekha ki in uddharanon men shokakul mayoosiyon ke majame hain, tanhaiyon ka atoot silasila hai, aansuon ka sailab hai, duniya choonki zalim hai: dard samajhana to door ghayal man ka makhaaul udane men zayada dilachaspi leti hai, lihaza bar-bar marane-mitane, duniya chhod jane kee khavahish dikhati hai. ek amar deth-vish! shayad bemani nahin hoga yah kahana ki aazadi/vibhajan ke bad ka ek-dedh dashak apane ishqiya lahaze men sahity ke mahadevi yug-jaisa tha. ye bhi spasht hai ki roomaniyat ka yah soofi-bhakti tevar zamane kee zayadatiyon kee aalochana gam kee siyahi men doob kar karata hai. samajik vishamataon ke khailaf khule vidroh ke kaee misalen hain par usakee roomani tarjumani men aatmavishvas ka abhav hai. tadabir se taqdir badalane ka, danv lagane ka zikr bhi aata hai, par aavahan ke roop men hi. kuchh apavad hain, par unhen apavad hi mana jana chahie, jaise ki shailendr ka likha aaha ka yah git jisamen virah-vyatha aatmahanta disha men n jakar badi nazuk kavyatmak sthitiyan aur binb rachati hai.

is gane ke antaron ko yad karen to aapaka ji sihar uthega: thukaraya gaya nayak ji-bharake shapata hai nayika ko, amooman usi anupat men jisamen vah prashansa kee pushp-vrishti kiya karata tha. kahane kee zaroorat nahin ki virah aur vifal pyar ke git abhi-bhi hain par unakee sankhya kafi kam ho gaee hai. sattar ke dashak men jahan mumataz jaisi nayikaen bhi bhang khakar ya bina khae bold ho rahi hain(jay-jay shiv shankar, kanta lage n kankara/roti/bindiya chamakegi, choodi khanakegi/do raste) aur khalanayika helen logon ke man men apane mohak ke nrity ke bal par - aaj jise aaitam nanbar kahate hain - 'piya too ab to aaja, shola sa man dahake aake bujha ja' ka mukt nimantran deti hain, to manoj kumar poorab aur pashchim ke sabhyata-vimarsh ke yuddh men shuddh-shashvat bharatiy aadhyatmik prem ke nae manadand rachate hain: 'chal sannyasi mandir men' ka javab 'pap hai tere andar men' hi hona tha. dev aanand bhi hippi uchchhrinkhalata ko apane naitik vimarsh se dapatate hain. par jooli, bobi namni aavara isaee ladkiyan hindoo nayakon ka shilabhang karati hi rahin. bich-bich men hira-ranjha, laila-majanoon logon ko purani shaili ke shahidana pyar vale nostailjiya ka sukhad ahasas karane ke sath-sath darate bhi hain. labboluvab yah ki log lav-storiyan banate rahe, sabhyata se bhagakar grihasthiyan basate rahe.

kahani ke sandarbh men kitana masoom-sa sapana hai ye. par gaaur karanevale tad gae honge ki nayak aur nayika ke nazarie men bhed spasht hai, aur unake bich ek saf shram-vibhajan bhi hai, bazar kaun jaega, rasoee kise dikhati hai, aur kaun shaharati hai, jo us biyaban men pani aur bijali khoj rahi hai, aap vakyon ka ling-nirnnay karake samajh gae honge.

rajashree prodakshan aur gulazar bhi 70 aur 80 ke dauran ishqiya sanbandhon aur shayari ke nayab aur nazuk aayam gadhe ja rahe hain.
ye panktiyan gulazar ne likhi thi, khaaamoshi(1969) ke lie. par hal ke dinon men aksa ke git bhi unhonne hi likhe, aur banti aur babali tatha satya ke bhi - jinamen kiradaron ke mutabiq sadk-chhap kavita ko bade saliqe se ek vyangyatmak doori banate hue chipakaya gaya hai. par onkara men to khaaas taur ve aise git sirajate hain jo bipasha basu ke kiradar ke sath nyay karate, aayatam hote hue bhi, ishq ke abhinav mizaj kee paribhashaen gadhate hain. 'namak ishq da' aur 'bidi jalaile' donon hi ek sath kinchit karun aur daihik hain. ek mujara karanevali ka bindas vivek abhivyakti pata hai trasad trikon ke bhram ko hava dete padosiyon ke lihaf, unake choolhe se udhar li gaee aag ke binb men.

yah daur kuchh aur hi hai n? bich men duniya midiyakrit hokar ekamek ho gaee hai. emativi ne daihik mukti kee jo hava bahaee thi, vah ab 17 aur 21 chunbanon kee aandhi ban gaee hai. kabhi kisi achchhe se lekh men krishn kumar ne kisi filmi gane men nayika dupatte ke udne men stree-mukti ka aagaaaz dekha tha. kabhi aaradhana men bhi kishor kumar ne rajesh khanna ke lie gaya tha.

zahir hoga ki ye gana kafi damadar hai, apani jinsi abhivyakti ko lekar bebak. par ehatiyatan nashe kee sanskritik ot bhi le li gaee hai, zamana to jaise manahi ke andaz men dastak deta hi khada hai, aur jo huaa chahata hai nayak-nayika ke bich, vah to bhool hai hi! ab zara yah ailan sunie.