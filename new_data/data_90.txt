source: http://desitoons.blogspot.in/2008/06/posts-of-blog-rachanakar_26.html

rachana jivan kee aalochana ka sanskritik prakary hai aur aalochana us rachana men vyakt jivan kee khoj aur vishleshan ka rachanatmak madhyam. muktibodh kee drishti men aalochak ya samikshak ka kary vastut: kalakar ya lekhak se bhi adhik tanmayatapoorn aur srijanashil hota hai. use ek sadh jivan men vastavik anubhavon ke samudr men doobana padata hai aur usase ubarana bhi padata hai. nishchit roop se muktibodh ke samane aalochana kee naee chunauntiyan khadi ho gaee thin, jinase ki unhen takarana tha. aalochana ko ya to rachana ka pichhalaggoo man liya gaya tha ya fir aalochana ke vikas kee simaen avaruddh ho gayin thi. falat: aachary ramachandr shukl ne jis aalochana kee buniyad dali thi. usaka tark-sangat vikas nahin ho saka. muktibodh kee chinta svabhavik hai isilie unaka sanket aalochana ke jivan karm kee or hai aur vah yah ki usaka kary jivan kee vastavikata ka sanvedanatmak or gyanatmak vikas karana hai.

is arth men rachana ke karm se aalochana ka karm bhinn nahin kaha jayega. isi arth men aalochana bhi srijanatmak karm hai thik rachana kee tarah yah tabhi sanbhav hai jab aalochak ko jivan ke vikas kee sthitiyon kee bhagidari nibhane ka tajurba ho. kaha ja sakata hai ki rachana aur aalochana donon saman roop se jivan kee vastavikata ko khojane ke lie prayatnashil hain. khoj kee is prakriya men vividhata hona svabhavik hai; kyonki jivan kee vastavikata jatil aur dvandapoorn hai, sapat aur ekangi nahin. isalie donon ka marg bhin n-bhin n hote hue bhi lakshy saman hai.

mana ki rachana jivan kee jatilataaun ka udghatan hai to aalochana ka kary yah khoj karana hai ki rachana men vyakt jivan vastavik bhi hai ya nahin. pathak bhi yah kary karata hai. isalie vivekavan pathak ya sahriday bhi ek aalochak kaha gaya hai. yah bhi ho sakata hai ki rachanakar pathak ka sahara lekar aalochana kee paravah n karen; kyonki rachanakar aalochana kee satta ko apani anuvarti bhi banana chahata hai. main is bahas ko filahal aage nahin badhana chahata. bat antaravalamban kee hai. main yah manata hoon ki aalochak ke lie bhi jivan ka gahara aur vyapak sarokar vastavik aalochana karm kee or prerit karata hai. aalochak ke lie bhi jivan ke prati utani pakshadharata aavashyak hai, jitani ki ek rachanakar ke lie. tatasth rahakar eemanadar aalochana karm sanbhav nahin.

keval sahityik ya akadamin manadandon ka palan karake aalochana apane kartavy se mukt nahin ho sakati. yadi rachana jivan ka hras karane vale moolyon kee vakalat karati hai to aalochana kee patari usake sath nahin baithegi, aise men aalochana ugr aur katu bhi ho sakati hai. par aisa sarvatr aur sadaiv nahin hota. parantu yadi aalochana apani andh jadata ke aage kavita ke jivan vikas ke sanketon ko grahan karane men asafal siddh hoti hai to kavita bhi usaka javab avashy degi. isaka tatpary yah nahin ki kavita aalochana parampara kee satta ko hi asvikar kar de. muktibodh ne samiksha kee samasyaen, vishay par charcha karate hue in simaon ka spasht ullekh kiya hai. yahan kavi aur samikshak donon kee sthitiyon par vichar kiya gaya hai. nagarjun aisi hi aalochana se kshubdh hokar vyangy ka sahara lete hain. ve poore aalochana karm ke virodhi nahin hain: agar keerti ka fal chakhana hai kalakar ne fir-fir socha aalochak ko khush karana hai. nagarjun kee ye panktiyan aalochana kee ek vishesh sthiti kee or sanket karati hai.

isi prakar trilochan bhi aalochana karm kee sankeernnata ka sanket karate hain :'rukh dekh kar samiksha ka ab main hoon hami/ koee likha kare kuchh jaldi hoga nami' main yah nahin manata ki aalochana ko rachana ka anuvarti mana jae, n hi rachana ko aalochana ka anuvarti mana ja sakata hai. in donon ka sambandh dvandatmak hai; par yah jaroor kahana chahata hoon ki aalochana rachanakar ke jivananubhav ko samajhe, vah jivananubhav jo rachana men jhil-mila raha hai. rachana men vyakt jivan kis prakar ka hai aur usake kaun se karan hain ;isakee padatal bhi aalochana ka dharm hai. yah svikar karana padega ki rachana men vyakt jivan jaisa bhi hai, usake bhi aitihasik aur bhautik karan hain. isase inkar kar aalochana apane dayitv ka nirvah eemanadari ke sath nahin kar sakati. aalochana par yah aarop lagaya jata hai ki vah rachana ke jivan sanvedana se shoony hokar vichar aur chintan ka sahara leti hai, par yah aarop bebuniyad hai. aisa kahana aalochana matr ko kathaghare men khada karana hai, jabaki aalochana ka kary rachana ko samajhana prakarantar se, sanvedanatmak jivan ko samajhana bhi hai.

jivan ko samajhane ke mooladhar alag-alag ho sakate hain. aalochana un mooladharon kee khoj karati hai. in mooladharon kee khoj rachana ke upakaranon ko kendr men rakhakar kee jati hai. aalochana ka yah bhi kary hai ki jivan men un mooladharon kee sarthakata ya nirarthakata kee khoj kare. rachanakar ko is par aapatti nahin honi chahie. aalochana ke apane niyam aur siddhant bhi hote hain. vastut: aalochana bhi ek anushasan hai. in siddhanton ya niyamon ke prayog ka ek tarika hota hai. rachana kee tarah aalochana ke ye siddhant bhi jivan par avalambit hain. is tathy ko svikar kar hi aalochana-aalochana ko vishvasaniy aur pramanik banaya ja sakata hai isaliye aalochana ka yah bhi kary hai ki vah jivan ke vastavik sanvedanatmak saty ka sakshatkar karate hue, rachana ke sanvedanatmak saty ka udghatan karate hue rachanakar ko rachana ke vastu satyon se adhik se adhik parichit karayen. us par naee se naee roshani dale, jisase rachanakar ke lie bhi vah prerak siddh ho sake. rachana bhi aalochana ke lie naee chunauti banakar aaye.

rachana aur aalochana ke is antaravalamban men aalochana aur rachana paraspar sahayogi kee bhoomika ka nirvah karati hai. aalochak rachanakar kee chetana kee paridhi ko vyapak banata hai; par shart yahi hai ki aalochak ko jivan satyon ke vishay men rachanakar se adhik parichit hona padega. vastutah aalochana ke lie khule aur anushasit, sath hi sanvedanashil mastishk kee aavashyakata hai. use rachana men vyakt khara aur batta lage jivan men fark karana hai. yahi aalochana kee eemanadari hai. vastutah aalochana ka kam keval shabdon kee bajigari dvara ek aise thath ka nirman nahin karana hai jisamen jivan ka ansh hi n ho. aalochana jivan jitane kee prakriya ke marg kee khoj ka nam hai. isi arth men vah rachanatmak prakary hai aaj kee rachanatmak aalochana yah kary bakhoobi kar rahi hai. usamen ek rachana ka aasvad maujood hai. vah rachana ke jivan-saty se parichit karane ke madadagar sabit ho rahi hai.

bharatiy sahity shastr men rachana aur aalochana ke sambandhon par lagatar vichar hota raha hai yahan aalochana kee doyam darjen ka kary kabhi nahin mana gaya. rajashekhar isaka praman hai. aalochana kee ninda aur tiraskar pash icham men huaa. gete ne aalochak ko kutta kar use mar dalane tak kee bat kahi. usi ke chalate rachana aur aalochana ke madhy ek bhayanak antaral aaya. par kya ek rachanakar khud aalochak nahin hota. vah apani rachana ka pathak aur aalochak ek sath hota hai. tab aalochana ko gair rachanatmak kary kaise nahin kaha ja sakata hai. vah to utpadak shram ka ek vishisht prakar hai. yah bat jaroor hai ki aalochana rachana ko arajak roop se samajhane ke lie svatantr nahin hai. rachana ke sath use sangharsh karana hota hai, joojhana padata hai. yah dvandatmak sangharsh jaroori hai shart yahi hai ki vah rachana ko kendr banakar apani paridhi kee sanbhavanaon ka vikas kare. aalochana ke bhitar se rachanakar ko khojana hota hai. isilie rachana or aalochana ko ek doosare ka virodhi nahin, varan sahayogi bhi kaha ja sakata hai. tabhi aalochana rachana ko arajak hone se bacha sakata hai.

itihas men aise daur aaye hain jab eemanadari aalochana ke abhav men rachana arajak huee hai. falat: rachana ke vikas manaviy sanvedan se shoony siddh huaa hai. jab rachana aur aalochana donon ka kendr manushy ka kendr manushy ka sampoorn jivan hai to fir in donon ke rishte men fank kahan se aa gayi. isamen ek doosare par jimmedari dalana sahity kee rajaniti kahar kee bat hogi. vastut: is sthiti ka sabase bada karan ativad raha hai aur vah ativad bhi ek tarafa nahin hai. charam svikar aur chalate, in donon ke raste alag hue aur dooriyan aage badhi. itihas kee kuchh paristhitiyon ke karan aisa hona asvabhavik nahin kaha ja sakata . in sthitiyon ne aalochana kee paraspar virodhi paddhatiyon ko janm diya. lekin tab se ab itihas aage badh gaya hai. ab viruddhon ka samanjasy ho gaya hai; ; chahe rachana men ho ya aalochana men ek svasth paranpara pun: kayam huee hai. isilie rachana aur aalochana ke antaravalamban ka saval naye sire se uthaya ja raha hai. in donon kee maitree ne vikas kee nayi sanbhavanaon ko janm diya hai. donon ka uddeshy manushy kee sampoornnata kee khoj karana hai. yah bat jaroor hai ki aalochana rachana ke unhin tatvon ko khojane ka kary karati hai jo vikasaman hote hain. isilie vah rachana men jhilamilate gatishil jivan ko pakadati hai.

prakarantar se rachana men yah khoj rachanatmak tarike se kee jati hai. yahan main aalochana kee yantrik paddhatiyon kee bat nahin kar raha hoon jaisa ki akadamik, kalavadi ya shailivadi aalochanaon men hota hai, jinake ki apane poorvagrah hote hain, jinake moolyankan ke manadand rachana se bahar ke hote hain. yadi rachana ke apane aantarik niyam hain to aalochana bhi ek anushasan ka nam hai. yah thik hai ki rachana jivan-sangharsh aur aatmasangharsh ke raste se aati hai to aalochana bhi is sangharsh men rachana ke sath hoti hai. donon ek doosare kee sahayogi banakar aati hai. to fir rachana aalochana kee bhoomika ko aasanin se svikar kyon nahin karati. aalochana apani vastuparak sthiti ke karan rachana ko badhy karati hai. rachana se ek satark vivek kee mang karati hai. muktibodh ne ise hi sanvedanatmak gyan aur gyanatmak sanvedana kaha hai. aalochana ko pata hai ki usaka upajivy rachana hi hai. isalie rachana aur aalochana ka dvandatmak rishta donon ke lie anivary hai. yadi rachanakar rachane ke lie satark aur pratibaddh hai to aalochana use janchane-parakhane ke lie sankalpavan. in donon ke bich ek sahaj sangharsh dekha jata hai. yah sangharsh bhi donon ke lie preranaprad hai.

prakarantar se lekhak ne sanskritik nikay men ham donon safar hain. donon kee bhoomika saman roop se jimmedari poorn hai. aaj jab ki sabhi kuchh varg vibhakt ho gaya hai. rachana aur aalochana kee shakti ka nirman bhi varg kee samajik-sanskritik sthiti se hota hai. isalie donon ke tatv bhi buniyadi roop se ek saman ho sakate hai. tabhi yah bhi kaha ja sakata hai ki rachana aur aalochana sanskritik prakriya ke avibhajy ang hain, jo viruddhon ke samanjasy se banati hain. isilie ek rachanakar samay aane par aalochak ke dayitv ka ka nirvah bhi karata hai. aaj aavashyakata rachana aur aalochana ke rishton ko majaboot banane kee hai; foot dalane kee nahin; kyonki rachana aur donon ko milakar hi sahity poornnata prapt kar sakata hai. isi ke rachanakar ke antarbahy ko janana bhi aalochana ke lie aavashyak hai. isase aalochana ko vishvasaniy banaya ja sakata hai.

jivan lakshyon kee vastavikata manav yatharth ka gyan bantavare kee chijen nahin hain. ye rachana ke lie bhi aavashyak hain, jitana aalochana ke lie. siddhanton ka samavesh bhi isi ke antargat hai, isase bahar jakar nahin. faisale dagane se hi sab kuchh nahin ho jata. aalochana ka kam faisala karana nahin hai. vishleshan aur vivechan bhi aavashyak hai. chahe achchhaee ho ya buraee spashtikaran kee aavashkata uchit hai. aatm nirapeksh hona rachana aur aalochana donon ke lie aavashyak hai. aalochana bhi ek tarah ka kalatmak chintan hai aur srijan bhi isalie vastavik manav jivan ka gyan hue bina vah vivek vikasit nahin ho sakata jo rachana to kya aalochana karm ke lie bhi aavashyak hai. aisi aalochana rachana se kam prabhavi nahin hoti. aisi aalochana sar sangrah ka kary karati hai. tabhi rachana men jo avanchhaniy hain, aalochana usaka nishedh aur virodh bhi karati hai. yah virodh bhi rachanatmak hain.

aalochana ka kam bhale hi rakhavare aur prahari ka n ho par use rachanatmakata kee raksha karani padati hai. rachana usase yahi apeksha karati hai. at: yah dekhana aavashyak hai ki aalochana ke pas chijon ko vyavasthit roop dene kee kshamata hai ya nahin, usake pas gyanatmak aur sanvedanatmak prakash hai ki nahin, vah jin aujaron se raksha karana chahati hai ve aujar morche ke lie upayukt bhi hain ya nahin. isaka bahut jyada samanyikaran is lie sanbhav nahin hai; kyonki rachana prakriya bhi ek samanyikrit prakriya nahin hai aur n hi rachanaprakriya ko yantreekrit kiya ja sakata hai. vastut: rachana prakriya bahut kuchh aatmabaddh kriya bhi ho jati hai parantu aatmakenndrit nahin ; at: usakee samajikata bhi nasht nahin hoti hai. at: alag-alag rachanakar rachana prakriya ka bhinn-bhinn anubhav arjit karata hai aur vah sanvedan kee navinata kee khoj karata hai. aalochana ka kam sabhi ko ek lathi se hankane ke saman nahin hai. use apane aujaron ka ek hi anupat aur santulan sarvatr prayog karane kee chhoot nahin di ja sakati. isake parinam kabhi bhi achchhe nahin nikale hain. aisi sthiti rachana ke sath nyay kataee nahin kar sakati.

yah bhi jaroori nahin hai ki ek samikshak alag-alag rachanakaron ka ek jaisa eprisiyetiv vishleshan aur moolyankan kare, par isaka yah bhi matalab nahin ki ham is aalochak ke sampoorn aalochana karm ko hi kharij karaden. kaee bar poori aalochana ke bhitar hamen prakash kee ek aisi halkee aur barik kiran mil jati hai ki ham usi kee roshani men rachana kee gaharaiyon tak pahunch jate hain. isalie aalochana se sar sangrah kee mang karana bhi galat nahin kaha jayega. jahan tak rachana ka prashn hai chunav yahan bhi karana padata hai. isalie vahi rachana hamen apani or aakarshit karane men samarth bhi hoti hai, jo navinata ko dharan karati hai, jo jivan ko kavyamay bana deti hai.