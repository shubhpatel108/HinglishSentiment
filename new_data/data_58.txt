source: http://desitoons.blogspot.in/2008/09/posts-of-blog-rachanakar_26.html

uttar pradesh men ek sarakari adhikari ne sharab ke nashe men dhut apani beti kee saheli se badsalookee karane ka prayas kiya aur beti dvara isaka virodh karane par use jamakar mara-pita aur sari hadon ko todate hue apane beti ke sath hi balatkar kar dala. beti dvara isakee shikayat karane par aala afasaron ne ghatana kee janch ka jimma aaropit adhikari ko hi saunp diya. shikayat kiye jane se baukhalaye adhikari pita ne usake bad apani beti ke sath kaee bar balatkar kiya. antatah pratadanaon se trast aakar beti ne ek door ke rishtedar ke sang shadi kar li. marji ke khilaf shadi karane par adhikari pita ne usakee sasural men jamakar todafod kee aur bhade ke logon dvara usako sasural se jabaran uthava kar apani anaitik karatooton ke gavah bane garbh ka garbhapat karava diya. varsh 2001 men ghatit is ghatana kee riport rajy mahila aayog v any sangathanon ke hastakshep ke bad varsh 2006 men hi jakar likhi gayi. isi prakar ek any ghatanakram men jab ek garib chhatra ne haee skool pariksha achchhe ankone se pas karane ke bad intar men dakhila lena chaha to usake parijanon ne use dapat diya aur antatah padhaee jari rakhane se mana karane par naraj chhatra ne tren ke samane koodakar apani jan de di.

aise n jane kitane vakaye samaj men roj ghatit hote hain aur log use ghareloo vivad manakar prakaran ko vahin samapt kar dena chahate hain. ghareloo hinsa ka tatkalik asar bhale hi sirf utpiditon par dikhe par isaka dooragami asar vaiyaktik sambandhon ke sath-sath poore parivar, samaj v antatah rashtr par padata hai. paramparaon ke nam par ek lokatantrik rashtr men kisi bhi prakar kee hinsa ko uchit nahin thaharaya ja sakata. antatah aajadi ke 59 varshon bad sarakar ko ghareloo mahilaon kee yad aayi aur 26 aktoobar 2006 ko 'ghareloo hinsa nishedh kanoon-2005' lagoo ho gaya. bharatiy sanskriti men ek or jahan nari ko poojaniy mana gaya hai vahin ghareloo hinsa samet bahut sare anyay vah apani kismat manakar sahati rahi hain. yah anayas hi nahin hai ki ladakiyon ke sath sabase jyada chhedachhad aur balatkar unake parivarik sadasyon aur nikat rishtedaron dvara hi hote rahe hain. yahi nahin bharat men sal bhar men 2,90,000 betiyan kokh men hi mar di jati hain aur isake lie bakayada lagabhag 450 karod roopaye ka bhroon hatya ka karobar chal raha hai. par ab puroosh aham se vashibhoot hokar bat-bat par mahilaon aur bachchon par apana gussa utarane valon kee khair nahin hai. main maike chali jaoongi tum dekhate rahiyo, ab purani bat ho jaegi kyonki mahilayen patiyon se tang aakar apane mata-pita ke pas nahin varan najadikee thane men riport darj karati najar aayengi. is kanoon ke tahat mahilaon ke khilaf ghareloo hinsa ko vyapak arthon men lete hue yaun sambandhi, sharirik, manasik, aarthik, bhavanatmak ke sath-sath maukhik pratadana ko bhi shamil kiya gaya hai aur ghareloo hinsa ko panch vargon men bantakar use aur bhi spasht kar diya gaya hai-

sharirik hinsa- marapit, thappad, thokar marana, dant katana, lat marana, mukka marana, dhakka dena, dhakelana, kisi aur tarike se sharirik takalif dena.

laingik hinsa - jabaradasti yaun sambandh banana, ashlil sahity ya koee any ashlil tasviren ya samagri ko dekhane ke lie majaboor karana, kisi doosare ka man bahalane ke lie majaboor karana, durvyavahar karana, apamanit karana ya nicha dikhane ke lie laingik prakriti ka koee doosara karm jo mahilaon ke samman ko kisi n kisi roop men chot pahunchata ho, balakon ke sath yaunik durvyavahar.

maukhik aur bhavanatmak hinsa - majak udana, galiyan dena, charitr aur aacharan par dosharopann, ladaka n hone ke lie beijjat karana, bachcha n hone par tana dena, dahej ke saval par apamanit karana, skool, kalej ya kisi any shaikshanik sansthan men jane se rokana, naukari karane se rokana, naukari chhodane ke lie majaboor karana, mahila ya usake sath rahane vale kisi bachche@bachchi ko ghar se jane se rokana, kisi vyakti vishesh se milane se rokana, ichchha ke khilaf shadi karane par majaboor karana, pasand ke vyakti se shadi karane se rokana, aatmahatya karane kee dhamakee dena, koee aur maukhik ya bhavanatmak durvyavahar.

ahinsak hinsa - mahila ya mahila kee santanon ko bharann-poshan ke lie paisa nahin dena, mahila ya usakee santanon ko khana, kapada aur davaiyan jaisi chijen muhaiya n karana, jis ghar men mahila rah rahi hai usase nikalane par majaboor karana, ghar ke kisi hisse men jane ya kisi hisse ke istemal se rokana, rojagar karane se rokana, kisi rojagar ko apanane men badha pahunchana, mahila ke vetan ya parishramik ko jabaradasti hadap lena, kapade ya doosari rojamarra ke ghareloo istemal kee chijon ke prayog se rokana, agar kirae ke makan men rah rahi ho to kiraye n dena, bina mahila kee soochana aur sahamati ke bagair streedhan ya any moolyavan vastuon ko bech dena ya bandhak rakhana, streedhan ko kharch kar dena, bijali aadi jaise any bilon ka bhugatan n karana.

dahej se juda utpidan - dahej ke lie kisi bhi prakar kee mang, dahej se jude kisi any utpidan men shamil rahana.

is kanoon kee sabase badi visheshata yah hai ki yah har us mahila par lagoo hoga, jo kisi ghar ke dayare men rahati hai, bhale hi vah kisi bhi dharm kee ho. yahi nahin bina vivah ke sath rahane vali mahila, vidhava aur bahanon ko bhi is kanoon ke dayare men liya gaya hai. niyam- kayadon ke ullanghan ko sangyey aur gair jamanati aparadh mana jayega evan doshi paye jane par ek sal kee saja ya 20 hajar roopaye jurmana ya fir donon sajayen ho sakati hain. patni aur bachchon ko jivan nirvah ke liye dhan n dene kee sthiti men adhiniyam kee dhara-18 ke tahat patni apane stree dhan, gahane -jevar aur kapadon ko kabje men le sakegi. sath hi aisi sthiti men bina kort kee ijajat ke sanyukt baink khaton aur baink lokar ka bhi upayog nahin kiya ja sakega. adhiniyam kee dhara-19 ke tahat mahilaon aur bachchon ko ghar men rahane se roka nahin ja sakata aur n hi aise gharon ko becha ja sakata hai. kiraye ka makan hone par usi tarah kee suvidhaon se yukt doosara makan dilana bhi badhyakari hoga. is kanoon ke uchit kriyanvayan ke liye jilon men mahila sanrakshan adhikari kee niyukti bhi kee jayegi.

yadyapi har kanoon ke duroopayog kee sanbhavanayen rahatin hain par antatah usaka parinam usake kriyanvayan par nirbhar karata hai. nishchitatah is kanoon ke lagoo hone ke bad mahilaon aur bachchon kee sthiti men sudhar aayega aur ek lokatantrik v sabhy samaj kee bhanti mahilaon ko gharon ke andar bhi vaidhanik taur par kuchh adhikar mil sakenge. yah sahi hai ki jis samaj men nari poojaniy rahi hai vahan kanoon ka bhay dikhana uchit nahin kaha ja sakata par ham is tathy kee avahelana bhi nahin kar sakate ki samaj men ek aisa varg bhi hai jo ghareloo mahilaon v bachchon ko apani jagir samajh paramparaon ka havala dete hue unaka shoshan karata hai aur is sanbandh men koee kanoon n hone par vah apani haden par bhi kar jata hai. yah sahi hai ki ghareloo parivarik jhagadon ko sulajhane ke lie mel-jol aur sadbhav ko aadhar banaya jana chahiye par antatah hinsa, bhale hi vah pita ya pati dvara ho ek sabhy samaj kee nishani nahin kaha sakata aur ghareloo hinsa nishedh kanoon is sambandh men mil ka patthar sabit hoga.