source: http://desitoons.blogspot.in/2008/05/posts-of-blog-rachanakar_29.html

samayavadhi : anantakal tak kabhi bhi dekh len.

vaidhanik chetavani : dher sare sas-bahoonuma siriyalon se aghae dhairyashil praniyon ke lie bilkul naya riyalati sho pesh hai. patron ka chayan desh-kal kee sima se pare jakar kiya gaya hai. patron kee vartaman desh ke nivasiyon se sanrachanatmak ekaroopata ‘duryoga’ matr hai.

sootradhar-sandesh (arthat brif men chal kya raha hai kee janakari) : bajat pesh kie jane kee bela hai. kab ke mukt ko prapt ho chuke ek puratanakalin mahanubhav dhara par gaman kar rahe hain. dilli men vicharan karate hue unakee mulakat munbaiya kism ke ek manushy se ho jati hai. bajat urf vittiy kharite par unakee nishchhal jigyasaen aur tapori bidoo (nam apani suvidha se aap chahe titi urf tapori taip rakh len) ke sahaj ‘bhaeenuma’ samadhanon ke takarane ka prasang sansad ke nepathy men taiyar hai. sanvad praranbh hone ko aatur hai.

ataiva, rimot chhoden drishy par dhyan den.

aha! kaisa shubh prasang hai. manushy matr kee chintaon ke nivaranarth ek gyani kitana buddhi-vani shram kar raha hai? vandaniy! drishy drishtigochar hai.

titi urf taporitaip : ai... bole to bhasha kee dukan! eeji vard bolane ka, hamare ‘fainens ministar bhaee’ hain. abhi aankadon ke voldar tereichch sir pe marega. too apani chinta bhi bhool jaega bidoo.

mahanubhavah lekin bandhu, ye itane sare priyajan kitana ras lekar inakee bhashan kala men nimagn hain.

titi : too aida hai kya? aankhon ka shatar khol ‘nimagna’ nahin dekha, so rahe hain. aankadebaji ke jal men tadap rahe hain, machhali ke mafik. bole to bap bhot denjar bat bol raha hai. too kanon men anguli thoonsa, kalti kar yahan se .

mahanubhav : oh kaisa apriy vilap hai aapaka. inake v ktavy men bich-bich men ann-aavasa, rath-eendhan ityadi vastuon kee dhvani karnnapatal kee or chalayaman hai. atah aisa pratit hota hai ki yah manushyamatr ka chintaka, usakee aavashyakataon ka sachetaka, dhara par manav kalyan ko samarpit manishi dikh padata hai.

titih abe purane jamane ka naya saman toone aaj tak koee sinpal baten naeen boli kya? bhaee jo bata raila hai us pe mat ja. ye is jeb se deta hai doosari se nikalata hai. bhot taim se ye ho raha hai. bole to log vahinchch hain, sarakari aadami bot aage badh gayela hai. demokresi ke fande naeenna janata too... janata danpa, kar men afasar. apun kee to yahichch ‘definishana’ hai. ab too bata kis jugad men yahan firaila hai?

mahanubhav : aap to sadechchhaon ke prati nishthur vyakt jan padate hain? ye kitani nipunnata se dhan ka rashtravasiyon kee bhalaee men upayog kie jane kee tatparata dikha rahe hain. aap mithya vaktavy de rahe hain?

titi : too samajhega ichch naeen, bap. mithya naeen mattha to tera firaila hai. too kahin khanon men rahata hai kya? samajha, ‘fainens bhaee’ to moonisapilti taip kam karata hai. achchha-achchha deta hai, to fauran hi taiks kee tangadi mar deta hai. ye munbaee kee barish nahin bidoo ki jab chahe naha liya, ye to sarakari nal hai idar pani le, udar jeb dhili kar. abi samajha ki naeen ki tere kan ke niche bajakar teri aatma ka daravaja bhadabhada doon.

mahanubhav : bandhuvara, vichar to aaf uchit hi pratit ho rahe hain. yadi apana ‘dey-panya’ samay par nahin nistarit karenge, to samuchit vikas hoga bhala.

titi : abe too to gyani jaisa dikharela hai bapa, janata kee pokit se mal nikal jata hai. bole to vo to garibiichch hi raiti hai, pan chand kee bujhee chandani toone kabi thinking kiela ki ye amir aur amir kaise hota ja rahaila hai. bidoo apun ka bheja to isi tenshan men aada ghis gayela hai. aiseichch chalega to apun khaega-piela kidar se . socha toone, kabi jhopadapatti dekhi hai kya? ekabar dekh le ye bhari shabdon kee tokari sar se gir jaegi teri. too yahan se sarapat ho lega.

mahanubhav : aapane meri kaee jigyasaon ka hal kiya. ab aapase antim samadhan hetu man utkanthit hai?

titi : bol na, pyare too kuchh bi poochha

mahanubhav : jab jivan pravah itana viparit disha men pravahaman hai to kyon log yahan nivasit hain? behatar jivan kee pratyasha men kyon nahin palayan ka prayatn karate?

titi : apun ka desh hai bidoo, apun ka. bhaiyon ko chhodakar kidariichch rahega. dil men rakhate hain dil men. sahalenge pan kidariichch naeen jane ka.

mahanubhav : vandan shreeman aapakee sadechchhaen chahundisha men vistarit hon. achchha ab vidaee do mitra, shubhakamanaen.

sootradhar ka punah prakatan : dekha aapane sadechchhaon par hi behatar kal kee ninv banaee ja sakati hai. uf! gyan to ve de gae main kyon traee mar raha hoon. khaira, ve donon to ‘gamanayita’ ho gae. aap bhi doorasth yantr ko kasht den tivi band karen, taki main bhi apana majama kahin lagaoon.