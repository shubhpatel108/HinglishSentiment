source: http://desitoons.blogspot.in/2008/09/posts-of-blog-rachanakar_10.html

mahan prakritivigyani charls robart darvin (12 faravari 1809-19 aprail 1882) ko prajatiyon ke vikas kee nayi avadharanaon ke janak ke roop men jana jata hai. ve aadhunik vigyan ke bhi janak hain. sabase pahale unhonne hi ye siddhant diya tha ki prajatiyon ka udbhav vikasatmak parivartanon ke karan huaa aur yah vaigyanik thyori bhi sabase pahale unhonne hi di thi ki prakritik chayan vah prakriya hai jisake madhyam se is tarah ke parivartan hote hain.

unhonne chikitsa shastra, bhoovigyan, jiv vigyan, prakritik vigyan, aadi vishayon ka gahara adhyayan kiya aur kaee nayi avadharanaen din. unhonne apani khojon ke lie lambi lambi yatraen keen aur shodh kiye. bigal jahaj par unhonne panch varsh kee lambi yatraen keen aur in yatraon ke anubhavon ko vibhinn khojon aur prayogon ke roop men ve samane late rahe.

1859 men likhi apani vishv prasiddh pustak orijin aof speshij se jahan ek or unhen manav vikas kee apani nayi avadharanaon se vishv prasiddhi mili aur ve mahanatam vaigyanikon kee shreni men gine jane lage, vahin doosari or, unhen apane naye aur dharmik vicharon ke karan charch kee narazagi bhi jhelani padi. roodhigat samaj ko darvin sahab ke manav vikas ke siddhant many nahin the. charch ko lagata tha ki darvin kee thyori manav aur pashuon ke bich ke mahatvapoorn fark ko hi khatm kar degi. lekin darvin apani khojon men lage rahe aur har bar naye shodh patron, pustakon aur aalekhon ke madhyam se apani bat kahate rahe.

darvin sahab aajivan bimar hi rahe aur har tarah ke ilaj aajamate rahe. lekin bar bar hamala karane vali aur lambi bimariyon ne unake hausalon par koee asar nahin dala aur ve marate dam tak apane shodhon me lage rahe. sanyog se unhonne apani hi kazin emma vejavud se shadi kee thi. patni ne aajivan unakee seva kee aur unhen har tarah sankaton se door rakhane ka prayas kiya. lekin shayad bahut najadikee khoon ke rishte men shadi karane ka khamiyaja unhen is roop men bhugatana pada ki unakee sari santanen hamesha bimar rahin.

aadhunik vigyan ko unhonne bahut kuchh diya. beshak jite ji ve samaj ke, girajaghar ke aur doosare vargon ke hamale jhelate rahe, is bat se inkar nahin kiya ja sakata ki samaj ko unakee den bahut badi hai. apane akele ke balaboote par unhonne prakritik aur jiv vigyan kee sabhi shakhaon ko samriddh kiya aur manav vikas kee vichar dhara ko ek nayi soch di.

unhonne apani aatm katha apane parivar ke sadasyon ke lie hi likhi thi lekin unake bete fransis darvin ne pita ke jivan ke anachhue pahaluon ko samane lane ke makasad se is aatm katha men apani or se ansh jode hain jinase is pustak ka mahatv aur bhi badh jata hai aur ham ek putr kee nazar se ek mahan pita ke jivan men jhankane ka ek aur mauka pate hain.

isi pustak ke tisare hisse men darvin sahab ke dharm par alag alag manchon se aur niji patron men vyakt kiye gaye vicharon ko shamil kiya gaya hai. unake ye vichar bhi unake vaigyanik shodhon jitane hi mahatvapoorn hain aur hamari soch ko aaj bhi ek nayi disha dete hain.

hindi pathakon ke samane ye aatm katha pahali bar late hue ham garv ka anubhav kar rahe hain aur vishvas karate hain ki aapako hamara ye prayas achchha lagega.

sooraj prakasha aur ke pi tivari
 

charlsa darvina kee aatmakatha

anuvad evan prastuti: sooraj prakasha aur ke pi tivari
[mere pita ke aatm kathyatmak sansmaran yahan prastut kiye ja rahe hain. ye sansmaran unhonne apane ghar parivar aur apane bachchon ke lie likhe the, aur unake man men kattaee yah vichar nahin tha ki kabhi inhen prakashit bhi karaya jayega. bahut se logon ko yah asambhav lag raha hoga, lekin jo log mere pita ko janate the, ve samajh jaenge ki yah n keval sambhav tha, balki svabhavik bhi tha. unakee aatmakatha ka shirshak tha mere mana aura vyaktitva vikasa ke sansmaranna aur ye vali antim tippani darj kee gayi thi 3 agast 1876 ko,"mere jivan ka yah rekhachitr hopaden men shayad 28 maee ko shuroo huaa aur usake bad se mainne lagabhag pratidin dopahar ek ghanta lekhan kiya."

yah bat aasani se samajhee ja sakati hai ki yah aatmakatha bahut hi vyaktigat aur pragadh sambandhon ko batate hue, apane parivar ke lie likhi gayi thi, lihaja isamen aise antarang vivaran bhi the, jinhen prakashit kiya jana uchit nahin tha. mainne hatae gae varnnanon ka jikr bhi nahin kiya hai. bahut hi zaroori hone par hi kriyapadon kee chook vagairah ko thik kiya hai, lekin is tarah ka badalav bhi kam hi kiya hai - fransis darvina]

ek jarman sampadak ne mujhe likha ki main apane man aur vyaktitv ke vikas ke bare men likhoon. isamen aatmakatha ka bhi thoda-sa put rahe. main is vichar se hi romanchit ho gaya. shayad yah meri santanon ya unakee bhi santanon ke kuchh kam aa jae. mujhe pata hai jab mainne apane dadaji kee aatmakatha padhi thi to mujhe kaisa laga tha. unhonne jo socha aur jo kiya, tatha ve jo kuchh karate the, vah sab padha to lekin ye sab bahut sankshipt aur niras-sa tha. mainne apane bare men jo kuchh likha hai, vah is tarah se likha hai jaise main nahin balki paralok men meri aatma mere jivan aur krityon ko dekh dekhakar likh rahi ho. mujhe isamen kuchh bhi mushkil nahin aayi. ab to jivan bas dhalan kee or badh raha hai. lekhan shaili par mainne koee dhyan nahin diya hai.

mera janm 12 faravari 1809 ko shroojaberi men huaa tha. mujhe sabase pahali yad us samay kee hai, jab main char baras se kuchh mahine jyada kee umr ka tha. ham log samudr tat par sair-sapate ke lie gae the. kuchh ghatanaen aur sthan abhi bhi mere man par dhundhali-si yad ke roop men hain.

main abhi aath baras se kuchh hi bada tha ki julaee 1817 men meri man chal basin, aur badi ajib bat hai ki unakee mrityu shaiyya, kale shanil se bane unake gaun, bade hi jatan se saheji silaee kadhaee kee unakee mej ke alava unake bare men mujhe kuchh bhi yad nahin.

usi sal basant ritu men mujhe shroojaberi ke ek de skool men dakhil kara diya gaya. usamen main ek baras tak raha. log-bag mujhe batate the ki chhoti bahan kaitharin ke mukabale main padhaee-likhaee men ekadam fisaddi tha jabaki main to manata hoon ki main kafi shararati bhi tha.

is skool men jane ke samay tak prakritik itihas, aur khas kar vibhinn prakar kee chizon ke sangrah men meri ruchi badh chukee thi. main paudhon ke nam janane kee koshish karata, aur shankh, billauri patthar, sikke aur dhatuon ke tukade batorata firata rahata. sangrah karane ka yah junoon kisi bhi vyakti ko salikedar prakritivadi ya kala parakhi hi nahin, use kanjoos bhi banata hai. jo bhi ho, yah junoon mujhamen tha, aur yah sirf mujhamen hi tha, kyonki mere kisi bhi bhaee ya bahan men is tarah kee ruchi nahin thi.

isi bich ek chhoti-si ghatana mere zehan par pukhta lakeer chhod gayi. mera vichar hai ki yah mere zehan ko bar bar pareshan bhi kar deti thi. yah to saf hi tha ki main apane chhutapan men paudhon kee vividhata men ruchi leta tha. mainne apane ek ham umr bachche (main yah pakka kah sakata hoon ki yah lehatan tha, jo aage chalakar prasiddh shilavalk vigyani aur vanaspati shastree bana) ko bataya ki main bahupushpak aur basant gulab ko kisi khas rang ke pani se sinchoonga to alag hi kism ke fool lagenge. halanki yah bahut badi ding hankana tha, lekin mainne kabhi isake lie koshish nahin kee thi. main yah manane men sankoch nahin karoonga ki main bachapan men alag hi tarah kee kapol kalpanaen kiya karata tha, aur ye sab mahaj ek utsukata banae rakhane ke lie karata tha.

aise hi ek bar mainne apane pitaji ke bag men beshakeemati fal batore aur jhadiyon men chhupa die, aur fir hanfata huaa ghar pahunch gaya aur yah khabar faila di ki churae hue falon ka ek dher mujhe jhadiyon men mila hai.

main jab pahali bar skool gaya to shayad buddhoo kism ka raha hooonga. garanet nam ka ek ladaka ek din mujhe kek kee dukan par le gaya. vahan usane bina paise die hi kek kharide, kyonki dukanadar use janata tha. dukan ke bahar nikalane ke bad mainne usase poochha ki tumane dukanadar ko paise kyon nahin die, to vah fauran bola - isalie ki mere ek rishtedar ne is shahar ko bahut badi rakam dan men di thi, aur yah shart rakhi thi ki unake purane hait ko pahanakar jo bhi aae aur kisi bhi dukan par jakar ek khas tarah se apane sir par ghumae to is shahar ke us dukanadar ko bina paise mange saman dena hoga.' isake bad usane apana hait ghumakar mujhe bataya. usake bad vah doosari dukan men gaya, vahan bhi usakee pahachan thi, us dukan men usane koee chhota-sa saman liya, apane hait ko usi tarah se ghumaya aur bina paise die hi saman lekar bahar aa gaya. jab ham bahar nikal aae to vah bola, `dekho ab agar tum khud kek vale kee dukan men jana chahate ho (mujhe sahi jagah yad kahan rahane vali thi) to main apana hait de sakata hoon, aur agar tum ise sahi dhang se sir par hilaoge to jo kuchh chahoge, bina dam lie le sakoge.' is dayanatadari ko mainne fauran man liya aur dukan men jakar kuchh kek lie, us purane hait ko vaise hi hilaya jaise bataya gaya tha, aur jyon hi bahar nikalane ko huaa, to dukanadar paise mangate hue meri taraf lapaka. mainne kek ko vahin fenka aur jan bachane ke lie sir par pair rakhakar bhaga. jab main apane dhoort dost garanet ke pas pahuncha to use hansate dekhakar main chakit rah gaya.

main apane bachav men kah sakata hoon ki yah bal sulabh shararat thi, lekin is bat ko shararat man lene kee soch meri apani nahin thi, balki meri bahanon kee hidayaton aur nasihaton se mujhamen is tarah kee soch paida huee thi. mujhe sandeh hai ki manavata koee prakritik ya janmajat gun ho sakati hai. mujhe ande batorane ka shauk tha, lekin kisi bhi chidiya ke ghonsale se main ek bar men ek hi anda uthata tha, lekin ek bar main sare hi ande utha laya, isalie nahin ki ve beshakeemati the, balki mahaj apani bahaduri jatane ke lie.

mujhe bansi lekar machhali marane ka bada shauk tha. kisi nadi ya talab ke kinare main ghanton baitha rah sakata tha aur pani kee kal kal sunata rahata tha. mayer men mujhe bataya gaya ki agar pani men namak dal diya jae to kenchue mar jate hain, aur us din se mainne kabhi bhi jinda kenchuaa bansi kee kantiya men nahin lagaya. halanki, isase pareshani yah huee ki machhaliyan kam fansati thin.

ek ghatana mujhe yad hai. tab main shayad de skool men jata tha. apane ghar ke pas hi men mainne badi hi nirdayata se ek pille ko pita. isalie nahin ki vah kisi ko nuksan pahuncha raha tha balki isalie ki main apani takat aajama raha tha, lekin shayad mainne use bahut zor se nahin mara tha, kyonki vah pilla zara-bhi kinkiyaya nahin tha. yah ghatana mere dilo dimag par bojh-si bani rahi, kyonki vah jagah mujhe abhi bhi yad hai, jahan mainne yah gunah kiya tha. usake bad to jab mainne kutton se pyar karana shuroo kar diya to yah bojh shayad aur bhi badhata gaya, aur usake bad kafi samay tak yah ek junoon kee tarah raha. lagata hai ki kutte bhi is bat ko jan gae the kyonki kutte bhi apane malik ko chhod mujhe jyada chahane lagate the.

mistar kes ke de skool men jane ke dauran huee ek ghatana aur bhi hai jo mujhe ab tak yad hai, aur vah hai ek draigoon sipahi ko dafanane ka mauka. abhi tak vah manzar meri aankhon ke samane hai ki kaise ghode par us sipahi ke boot rakh die gae the aur karabain ko kathi se lataka diya gaya tha, fir kabr par goliyan chalayi gayin. bhitar us samay jaise kisi soye hue kavi kee aatma jag uthi thi. itana prabhav pada us drishy ka.

san 1818 kee grishm ritu men mera dakhila doktar batalar ke prasiddh skool men kara diya gaya. yah skool shroojaberi men tha aur san 1825 tak sat sal mainne vahin guzare. jab yah skool mainne chhoda to meri umr solah baras kee thi. is skool men padhaee ke dauran mainne sahi mayanon men skooli bachche ka jivan bitaya. yah skool hamare ghar se bamushkil aadha mil door raha hoga, isalie main hajiri ke bich khali samay aur rat men tale band hone se pahale skool aur ghar ke kaee chakkar laga leta tha. main samajhata hoon ki ghar ke prati judav aur ruchi ko barakarar rakhane men yah kafi madadagar raha.

skool ke shuruaati dinon ke bare men mujhe yad hai ki mujhe samay par pahunchane ke lie kafi tej daudana padata tha, aur tej dhavak hone ke karan main aksar safal hi hota tha. lekin jab bhi mujhe sandeh hota tha to adhirata se eeshvar se prarthana karane lagata tha, aur mujhe yad hai ki apani kamayabi ka shrey main hamesha eeshvar ko deta tha, apane tej daudane ko nahin, aur hairan hota tha ki prabhu ne meri kitani madad kee hai.

mainne kaee bar apane pita aur didi ko yah kahate suna ki jab main kafi chhota tha to sannyasiyon kee tarah dag bharata tha, lekin mujhe aisa kuchh yad nahin aata hai. kaee bar main apane aap men kho jata tha. aise hi ek bar skool se lautate samay shahar kee purani chaharadivari par chahalakadami karata huaa aa raha tha. chaharadivari ko logon ke chalane layak to bana diya gaya tha, lekin abhi ek taraf munder nahin banayi gayi thi. achanak hi mera pair fisala aur main sat aath fut kee oonchaee se niche aa gira. is dauran mujhe ek vichitra-sa anubhav huaa. achanak aur apratyashit roop se girane aur niche pahunchane men bahut hi thoda samay laga tha, lekin is thode se samay ke bich hi mere dimag men itane vichar kaundh gae ki main chakit rah gaya, jabaki manovaigyanik kahate hain ki pratyek vichar ke lie kafi samay lagata hai, par mujhe to alag hi anubhav huaa tha, aur mera ye anubhav unase bilakul hi alag tha.

doktar batalar ke skool men mere dimag ka jo vikas huaa usase bekar aur vahiyat ghatana doosari nahin ho sakati. yah skool poori tarah se puratan panthi tha. prachin bhoogol aur itihas ko chhod kar kuchh bhi nahin padhaya jata tha. skooli talim ke roop men mere pas shoony tha. apane poore jivan kal men main kisi bhi bhasha men maharath hasil nahin kar paya. kavita karane par khas taur se zor diya jata tha, aur isamen bhi main koee tir nahin mar saka tha. mere bahut se dost the, aur sabake pas dekhen to kul mila kar tukabandiyon ka achchha sangrah ho jata tha. bas, inhin tukabandiyon men jod tod karake, aur doosare ladakon kee madad se main bhi is vishay men thoda bahut hath saf kar leta tha. skool men jyada zor is bat par diya jata tha ki kal jo kuchh padha tha use achchhi tarah se ghont kar yad kar lo, aur yah kam main bakhoobi kar leta tha. subah chaipal men hi main homar ya varjil kee chalis pachas panktiyan yad kar leta tha. lekin yah kavayad bhi ekadam bekar thi, kyonki pratyek pady mahaj adatalis ghante men bisar jata tha. main aalasi nahin tha, aur pady rachana ko chhod den to main shastreey pathan men nishthapoorvak mehanat karata tha, sirf tota ratant nahin karata tha. mujhe hores ke muktak bahut pasand the, aur is prakar ke kavy adhyayan ka ekamatr aanand mujhe hores men hi mila.

jab mainne skool chhoda to main apani umr ke mutabik n to bahut medhavi tha aur n hi ekadam nikhattoo, lekin mere sabhi mastar aur mere pita mujhe bahut hi samany ladaka samajhate the, balki buddhimani men samany paimane se bhi niche hi manate the. ek bar pitaji ne mujhase kaha,`bandook chalane, kutton aur choohon ko pakadane ke alava tumhe kisi kam kee paravah nahin hai. tum khud ke lie aur sare parivar ke lie ek kalank ho.' yah sunakar main bahut hi khinn ho gaya. main ek bat aur bhi kahoonga ki mere pita bahut hi dayalu the, aur unakee yadadasht ka to main kayal hoon. shayad us din ve bahut hi gusse men the, jo aise kathor shabd unhonne mujhase kahe.

skooli jivan ke dauran apane vyaktitv nirman par nazar dalate hue main kah sakata hoon ki is dauran mujhamen kuchh aise gunon ka bhi vikas ho raha tha jo bhavishy kee aadharashila the, jaise ki meri ruchiyan vividhatapoorn thin. jis chiz men meri ruchi hoti thi usake prati main utsah se bhar jata tha, aur kisi bhi jatil vishay ya chiz ko samajhane men mujhe bahut aanand aata tha. mujhe yooklid padhane ke lie ek praivet tyootar aate the. mujhe achchhi tarah se yad hai ki rekhaganit ke pramey siddh karane men mujhe bahut aanand aata tha. isi tarah mujhe yah bhi yad hai ki jab mujhe ankal (fransis geltan ke pita) ne bairomitar ke varniyar siddhant samajhae to main kitana khush huaa tha. vigyan ke alava meri ruchi alag alag kitabon men bhi thi. sheksapiyar ke aitihasik natak liye main skool kee moti divar men bani khidakee men baithakar ghanton padhata rahata tha. yahi nahin, main thamasan kee `sijana' aur bayaran tatha skot kee kavitaon ka bhi aanand leta tha. mainne kavitaon ka zikr isalie kiya ki aage chal kar sheksapiyar sahit sabhi prakar ke kavy men meri ruchi khatm ho gaee. mujhe is bat ka dukh bhi hai.

kavy se milane vale aanand ke bare men ek ghatana aur batata hoon ki 1882 men vels kee simaon par ham ghudasavari karate hue sair kar rahe the aur drishyon men jo jivant rang kavy ne bhara tha vah mere man par kisi bhi any saundaryaparak aanand kee tulana men kahin adhik samay tak bana raha.

skooli jivan ke shuruaati daur kee hi bat hai, ek ladake ke pas `vandarsa aofa di varlda' namak kitab thi. main aksar vah kitab padhata tha aur usamen likhi huee kaee baton kee sachchaee ke bare men doosare ladakon ke sath bahas bhi karata tha. main yah manata hoon ki yahi kitab padh kar mere man men door daraj ke deshon kee yatra karane ka vichar aaya, aur yah vichar tab poora huaa jab mainne bigala se samudri yatra kee.

skooli jivan ke bad ke daur men mujhe nishanebaji ka shauk raha. mujhe nahin lagata ki jitana utsah mujhe chidiyon ke shikar ka rahata tha, utana koee aur kisi bade se bade dharmik kary men bhi kya dikhata raha hoga. mujhe achchhi tarah se yad hai ki jab mainne kunal pakshee ka shikar kiya, to main itana uttejit ho gaya tha ki mere hath kanpane lage aur bandook men doosari goli bharana mere lie mushkil ho gaya. yah shauk kafi samay tak bana raha aur main achchha khasa nishanebaj ban gaya. kaimbrij men padhane ke dauran main aaine ke samane khada hokar bandook ko jhatake se kandhe par rakhane kee kavayad karata tha, taki bandook kandhe par ekadam sidhi raha kare.

ek aur bhi khel main kiya karata tha ki apane kisi dost ko kah deta tha ki vah momabatti jalakar pakade, aur fir bandook kee nali par dat lagakar goli chalata tha, agar nishana sahi hota tha to hava ke dabav se chhota-sa dhamaka hota aur nali par lagi dat se tikha patakha bolata tha. mere ek tyootar ne is ajib-si ghatana ka jikr kiya tha ki lagata hai mistar darvin ghanton apane kamare men khade hokar chabuk fatakarate rahate hain, kyonki main jab bhi inake kamare kee khidakee ke niche se guzarata hoon to chatak chatak kee aavaz aati rahati hai.

skooli ladakon men mere bahut se dost the, jinhen main bahut chahata tha, aur mujhe lagata hai ki us samay mera svabhav bahut hi snehi tha.

vigyan men meri ruchi barakarar thi, main ab bhi usi utsah se khanij batorata rahata tha, lekin bade hi avaigyanik tarike se. main sirf itana hi dekhata tha ki koee naya khanij hai, to rakh liya, lekin inake vargikaran kee savadhani main nahin baratata tha. keet patangon par main tab se hi dhyan dene laga tha, jab main das baras (1819) ka tha. main vels ke samudratat par sthit plas edavardas gaya tha. vahan par main kale aur sindoori rang ke bade hemipteras keet, aur jayagoniya tatha sisindela jaise shalabh dekhakar chakit rah gaya. ye keet shrapashayar men dikhaee nahin dete the. mainne fauran hi apana man bana liya ki jitane bhi mare hue keet bator sakoonga, batoroonga. mare hue keet batorana mainne isalie tay kiya tha kyonki meri bahan ne bataya tha ki mahaj sangrah ke lie keeton ko marana thik nahin. vait likhit selaborna padhane ke bad main pakshiyon kee aadaton par dhyan dene laga aur is bare men khas khas baton ko likhane bhi lag gaya. bade hi samany bhav se main yah bhi aashchary karata tha ki har koee pakshee vigyani kyon nahin ban jata hai.

mera skooli jivan samapan kee or tha. is bich mere bhaee rasayan vigyan men kafi mehanat kar rahe the. ghar ke bag men bane toolaroom ko unhonne ek achchhi khasi prayogashala men badal diya tha. vahan par tarah tarah ke upakaran juta lie the, aur jyadatar prayogon men mujhe unake sahayak ke taur par madad kee ijazat mil gayi thi. unhonne sabhi gaisen taiyar kar li thin aur kaee ek yaugik rasayan bhi bana lie the. mainne bhi rasayan par kaee kitaben padh li thin, inamen sabase pasandida kitab thi, henari aur parks kee kaimikala kaitekism. is vishay men mera man bahut ram raha tha, aur ham donon bhaee der rat tak kam men jute rahate the. skooli shiksha ke dauran yah samay mere jivan ka sarkottam kal tha, kyonki isi dauran mainne prayogatmak vigyan ko vyavaharik roop men samajha. ham donon milakar rasayanon par prayog karate hain, yah bat n jane kaise skool men fail gayi. is tarah ka kam skooli ladakon ne pahale kabhi nahin kiya tha, isalie sabane isaka mazak udaya aur ise nam diya - gais. doktar batalar hamare hedamastar the. ek bar unhonne bhi sabhi ke samane mera apaman karate hue kaha ki main aise vahiyat kism ke vishayon par apana samay barbad kar raha hoon. unhonne sabake samane bevajah hi mujhe ekantavasi sannyasi kaha, us samay to mujhe isaka matalab samajh nahin aaya lekin itana to main jan hi gaya tha ki kuchh kadavi bat kahi gayi hai.

yah dekhate hue ki main skool men kuchh khas nahin kar pa raha hoon, mere pita ne samajhadari dikhate hue mujhe kuchh pahale hi skool se uthava liya aur mujhe bhaee ke sath (aktoobar 1825) edinabarg yoonivarsiti bhej diya, jahan par main do baras tak raha.

mere bhaee apani daktari kee padhaee poori kar rahe the. halanki main janata tha ki daktari kee praiktis karane ka unaka koee irada nahin tha, aur pitaji ne mujhe isalie bheja tha ki main bhi daktari kee padhaee shuroo kar sakoon. isi dauran mujhe kuchhek chhoti moti ghatanaon se yah pata chal chuka tha ki mere pitaji mere lie itani jayadad chhod jaenge ki main aaram se zindagi basar kar sakoon. halanki mainne kabhi socha bhi nahin tha ki main itana dhanavan hoon, lekin jab mujhe apani haisiyat ka pata chala to itana zaroor huaa ki daktari padhane kee mehanat ke raste men rukavat aa gayi.

edinabarg men sari shiksha laikcharon ke jarie di jati thi. lekin ye laikchar itane ubaoo aur niras hote the ki bas, poochho mat. inamen agar kuchh apavad tha to rasayanashastr ke bare men hop ke laikchar. is sabake bavajood mere vichar se padhane kee tulana men laikcharon se labh to kuchh nahin hota tha, ulte inake sath haniyan kaee ek judi huee thin. sardiyon men savere thik aath baje doktar dankan dvara maiteriya medika par die jane vale laikcharon kee yad aaj bhi tan ko jhakajhor deti hai. doktar munaro manav sharir shastr par utane hi niras laikchar dete the, jitane niras ve khud the, aur yah vishay mujhe vaise bhi koft bhara lagata tha. mere jivan men yah to ek badi durghatana ke roop men to hai hi ki main chir-fad kee kala nahin sikh paya. yadi sikh leta to n keval apani jhunjhalahat se bach jata, balki yah abhyas bhavishy men meri kafi madad karata. is kami kee to bharapaee kabhi bhi nahin ho payi.

mujhamen ek aur kami bhi thi ki main draing bhi nahin bana pata tha. main aspatal men klinikal vard men niyamit roop se jata tha. kuchh mamale to aise the jinhen dekhakar main vyakul ho jata tha. kuchh to aise hain jo aaj bhi mere dilo-dimag par gaharaee se chhae hue hain, lekin in sabase vichalit hokar mainne kakshaon men apani hajiri kam nahin hone di. mujhe abhi bhi yah samajh men nahin aaya hai ki is vishay kee shiksha prapt karane men mujhe rochakata ka anubhav kyon nahin huaa, kyonki edinabarg aane se pahale garmiyon ke dauran shroojaberi men mainne kuchh garib logon ka ilaj kiya tha, khasakar auraton aur bachchon ka. sabhi rogiyon ke mamalon men mainne unake sabhi lakshanon ko vistarapoorvak likha, fir ye sabhi pitaji ko sunae, unhonne kuchh aur baten bhi poochhane ke lie kaha aur mujhe davaon ke bare men bhi bataya. ye davaen bhi mainne khud hi taiyar keen. ek bar men mere pas takariban ek darjan bimar aate the aur mujhe is kam men kafi ruchi bhi thi.

main jitane bhi logon ko janata hoon, unamen mere pitaji hi aise the jo vyaktitv ke gahare rakhi the, aur unhonne mere lie ek din kaha tha ki main ek safal daktar ban sakata hoon, isaka matalab to bas yahi hota tha, aisa vyakti jisake pas dher sare marij aaen. doosari or ve yah bhi manate the ki safalata ka mukhy tattv hai, aatmavishvasa; lekin meri jis bat ne unhen prabhavit kiya tha vah yah ki main jo kuchh nahin bhi janata tha us bat ke prati bhi apane man men aatmavishvas paida kar leta tha. main edinabarg men do bar aopareshan thietar men bhi gaya, aur bahut hi dardanak dhang se kie ja rahe do aopareshan bhi dekhe. inamen se ek aopareshan to kisi bachche ka tha, lekin aopareshan poora hone se pahale hi main bahar nikal aaya. isake bad main kabhi bhi aopareshan kaksh men nahin gaya.

yahan yah bhi bata doon ki un dinon klorofarm ka upayog nahin kiya jata tha, isalie donon hi aopareshan dekhakar dil dahal gaya tha. man men ek balavati ichchha to thi ki ek bar main fir aopareshan dekhane jaoon, lekin kabhi nahin gaya. lekin donon aopareshanon ke drishy mujhe kafi dinon tak vichalit karate rahe.

mere bhaee yoonivarsiti men sirf ek sal hi mere sath rahe. doosare baras to sare intazam mujhe khud hi karane pade, aur yah ek tarah se achchha bhi raha, kyonki isi dauran main aise yuvakon ke sanidhy men aaya jo prakritik vigyan men ruchi rakhate the. inhin yuvaon men ek the, ensavarth, bad men inhonne asiriya kee yatra ka vrittant bhi prakashit karaya. ye sajjan varneriyan bhoovigyani the, aur bahut se vishayon kee thodi bahut janakari rakhate the. doktar koldastrim ek alag hi tarah ke navayuvak the. bade hi vinamr aur nafasat pasand, bahut hi dharmik aur dayalu; bad men inhonne pranishastr men kaee behatarin lekh prakashit karae. mera ek aur yuva sathi tha, hardi, aage chalakar vah vanaspati shastree bana, lekin bharat pravas ke dauran bahut kam umr men hi usakee mrityu ho gayi thi.

mere aakhiri dost the doktar grant? vaise to ve mujhase kaee baras varishth the; unake sath meri ghanishthata kaise huee, mujhe nahin maloom. unhonne pranishastr men atishreshth lekh prakashit karae the, lekin yoonivarsiti kolej men profesar ke roop men landan aane ke bad unhonne vigyan men kuchh khas nahin kiya. yah bat aisi thi, jise main kabhi samajh nahin paya. main unhen achchhi tarah se janata tha. unaka vyavahar bada hi niras aur aupacharik tha, lekin is bahari khol ke bhitar nihayat hi nek dil aur utsahi vyakti chhipa huaa tha. ek din ham log sath-sath ghoom rahe the ki achanak hi unhonne ud vikas ke bare men laimarek ke drishtikonon par apane vichar prakat karane shuroo kar die. main chakit hokar mook shrota bana raha, lekin jahan tak mera khyal hai, mujh par isaka koee prabhav nahin pada. isase pahale mainne apane dadaji kee joonomiya padhi thi. usamen bhi isi prakar ke vichar vyakt kie gae the aur unaka bhi mujh par koee prabhav nahin pada tha. isake bavajood yah bhi sambhavana hai ki jivan ke aarambh men hi is prakar kee vicharadhara ko svikar karata aur usakee prashansa karata to jis prakar se unhin vicharon ko mainne orijina aofa speshiza men likha hai, shayad unaka roop kuchh aur hi hota. is samay main joonomiya kee kafi prashansa karata hoon, lekin das ya pandrah varsh ke antaral ke bad dobara vahi kitab padh kar main kafi asantusht raha. tathyon aur parikalpanaon men bahut hi antar dikhaee diya.

doktar grant aur doktar koldastrim, donon hi mairin jooloji par adhik dhyan dete the. main bhi yada kada doktar grant ke sath samudr kinare chala jata tha aur samudr men jvar ke bad kinare ruke hue pani men jiv pakadata tha. bad men in jivon kee main chir-fad bhi karata tha. nyoo haiven ke bahut se machhuaaron se meri dosti ho gayi thi. jab ve sipiyan pakadane jate to main bhi kaee bar unake sath ho leta tha. is tarah se mainne kaee namoone ekatr kar lie the. ab chir-fad ka mujhe adhik gyan aur abhyas bhi nahin tha aur mera sookshmadarshi yantr bhi bas kamachalaoo hi tha. in sab badhaon ke karan main is disha men jyada kuchh nahin kar paya.

is sabake bavajood mainne chhota kintu rochak anveshan kiya aur pliniyana sosayati ke samaksh ek chhota-sa lekh bhi padha. yah lekh flastra ke dimbon ke bare men tha. isamen mainne bataya tha ki siliya ke madhyam se isamen svatantr gati hoti hai, lekin bad men pata chala ki vastav men ye larave the. ek aur lekh men mainne darshaya tha ki chhote chhote golakar jiv, jinhen fyookasa loresa kee aarambhik avastha kaha jata hai, vastut: pontobadela myooriketa jaise krimiyon ke andon ka khol the.

meri janakari ke mutabik pliniyana sosayati kee sthapana profesar jemsan ne kee thi aur vahi isake prerak bhi the, is sosayati men kaee chhatr bhi shamil the aur prakrit vigyan ke bare men lekh padhane aur vichar vimarsh ke lie yoonivarsiti ke ek tahakhane men isakee baithaken hoti rahati thin. main inamen niyamit roop se shamil hota tha, aur mere utsah ko badhane tatha mujhe nae kism kee andarooni nazadikee pradan karane men in baithakon ka kafi yogadan raha.

ek sham kee bat hai, ek bechara yuvak bolane ke lie khada huaa kintu bahut der tak hakalata raha. vah bhayatur ho pila pad gaya. ant men vah kisi tarah bola, `mananiy adhyaksh mahoday, main jo kuchh kahana chahata tha, vah sab bhool gaya hoon.' vah bechara poori tarah se bhayabhit lag raha tha. sabhi sadasy hairan, koee bhi yah samajh nahin pa raha tha ki us bechare kee baukhalahat par kya kaha jae? hamari sosayati men jo lekh padhe jate the ve mudrit nahin hote the, isalie mujhe apane lekhon ko mudrit roop men dekh pane ka saubhagy nahin mila, lekin mujhe maloom hai ki doktar grant ne meri chhoti-si khoj ko flastra par apane anusandhan lekh men sthan diya tha.

main royal medikal sosayati ka bhi sadasy tha, aur isamen bhi niyamit roop se shamil hota tha. isake sabhi vishay poori tarah se medikal se jude the, isalie meri ruchi adhik nahin rahi. yahan to sab ool-jalool hi baten hoti thin, lekin isamen kuchh achchhe vakta bhi the. inamen sar je ke shatalavarth sarvottam the. doktar grant mujhe yada kada varneriyan sosayati kee sabhaon men bhi le jate the. vahan prakritik itihas par vibhinn aalekhon ka vachan kiya jata tha, vichar vimarsh hota aur fir unhen tranjakshansa men prakashit kiya jata tha. mainne suna tha ki aodoban ne dakshin amarikee pakshiyon kee aadaton par rochak aakhyan diya tha. vataratan men bade hi anyayapoorvak tarike se usaka tiraskar huaa. is sabake bich main yah bhi batana chahoonga ki edinabarg men ek nigro rahata tha, jisane vataratan ke sath yatra kee thi. mare hue pakshiyon men bhus bhar kar vah apana jivan yapan karata tha. is kam men use maharath hasil thi. kuchh paise lekar usane mujhe bhi yah kam sikha diya. aksar main usake pas baithata tha. vah bada hi khushamizaj aur buddhiman vyakti tha.

mistar liyonard harnar ek bar mujhe rayala sosayati aofa edinabarga kee sabha men bhi le gae. vahan mainne sar valtar skot ko adhyaksh ke roop men dekha. sar skat is bat ke lie mafi mang rahe the ki ve us pad ke layak nahin the. mainne un par aur samooche drishy par hairani aur shraddhapoorvak nigah daudayi. main samajhata hoon isaka karan yah tha ki main vahan kafi yuvavastha men pahunch gaya tha aur main royala medikala sosayati kee sabhaon men jata rahata tha, lekin mujhe is bat ka garv tha ki in donon hi sosayatiyon ne kuchh hi baras pahale mujhe apani sadasyata pradan kee thi, jo apane aap men kisi bhi samman se kahin adhik tha. yadi mujhe kabhi bataya jata ki mujhe yah samman milega to main kahata hoon ki mujhe hi yah hasyaspad aur asambhav sa lagata, jaise ki kisi ne mujhase kah diya ho ki `tumhen inglaind ka raja chuna jana chahie'.

edinabarg pravas ke apane doosare baras men mainne bhoovigyan aur pranivigyan par jemsan ke vyakhyan sune, par ye bahut hi niras the. inaka mujh par jo samagr prabhav pada, vah yahi tha ki main tazindagi bhoovigyan par koee kitab padhane ka prayas n karoon ya fir vigyan ka adhyayan hi n karoon. to bhi itana to pakka hi hai ki main is vishay par darshanik vyakhyan ke lie taiyar tha, kyonki shrapashayar ke nivasi ek buzurg mistar kotan ko chattanon kee achchhi janakari thi. unhonne hi do tin baras pahale shroojaberi shahar men pade ek shilakhand ke bare men bataya tha. is shilakhand ko log belaston kahate the. isake bare men batate hue unhonne kaha tha ki kaimbaralaind ya skotalaind se pahale is tarah kee chattanen nahin milati hain. unhonne mujhe bade hi prabhavapoorn dhang se bataya ki jis jagah par yah shilakhand pada tha, us jagah tak yah kaise pahuncha, yah bhed to shayad pralay ke bad bhi nahin khulega. isaka mujh par bahut gahara prabhav pada aur main is sundar shilakhand ke bare men kaee bar chintan karata rahata tha. isi bich jab mainne yah vrittant padha ki kis prakar aaisabarg ke madhyam se bade bade shilakhand bhi apani jagah badal dete hain, to main pulakit ho utha, aur main un mahashay ke bhoovigyan ke gyan kee dasha par rijh gaya.

yah tathy bhi mujhe utana hi chamatkari laga, jab sadasath varsh kee avastha men mainne selisabari kreg men ek profesar se kale rang kee chattan ke bare men vyakhyan suna. hamare aas pas to jvalamukhiy chattanen hain. us parivesh men badami aakar vale kinaron aur donon taraf kathor parat vali is chattan ke bare men unhonne kaha ki isamen koee darar rahi hogi jis par oopar se gad bharati chali gayi. upahasapoorvak unhonne yah bhi kaha ki kuchh log yah manate hain ki yah kathor parat taral roop men niche se ghusi huee hogi. yah laikchar sunane ke bad to bhoovigyan ke vyakhyan sunane men apane parahez par mujhe qataee hairani nahin huee.

jemsan ke vyakhyan sunane ke bad main mistar maikagilivare se parichit huaa. ye ek sangrahalay ke kyooretar the. inhonne skatalaind ke pakshiyon par ek badi pustak ka prakashan karaya. main unake sath prakrit itihas par rochak charcha karata rahata tha, aur vah mujhase prasann bhi rahate the. unhonne mujhe kuchh durlabh shalk bhi die. us samay main samudri molaskon ka sangrah kar raha tha, lekin is sangrah ke lie mujh men koee khas utsah nahin tha.

in donon hi varshon men garmi kee chhuttiyon men mainne khoob maze mare. han, itana zaroor tha ki koee n koee pustak main hamesha padhata rahata tha. san 1826 kee garmiyon men mainne apane do doston ko sath liya, apane-apane pitthoo thaile lade aur north vels kee sair ko paidal hi nikal gae. ek din men ham tis mil to chale hi jate the. ek din hamane snodan men padav bhi dala. ek bar main apani bahan ke sath ghudasavari karata huaa north vels kee sair ko bhi gaya tha. ek naukar ne kathi vale jhole men hamare kapade sanbhale hue the. patajhad ka sara mausam nishanebaji men jata tha. yah samay main jyadatar vudahaus men mistar oven aur mayer men ankal jos ke sath bitata tha. nishanebaji ka to mujh par junoon-sa savar tha. itana ki jab main sone ke lie jata to apane shikari joote bhi palang ke pas hi rakh leta tha taki savere uthate hi unhen pahan sakoon aur apana ek minat bhi barabad kie bina taiyar ho jaoon.

ek bar 20 agast ko to apane isi priy khel ke chakkar men main mayer men kafi door tak nikal gaya, aur ghane sarakandon tatha skatalaind men pae jane vale devadar ke pedon ke bich sara din gemakeepar ke sath bhatakata raha.

poore mausam men main jitane pakshiyon ka shikar karata tha, un sab ka poora lekha-jokha rakhata tha. ek din vudahaus men mistar oven ke jyeshth putr kaiptan oven aur unake kazin mejar hil ke sath nishanebaji kar raha tha. yahi mejar hil aage chalakar lard beravik ke nam se mashahoor hue. in donon hi se meri khoob chhanati thi. isi ka fayada uthate hue us roz donon ne mujhe khoob chhakaya, kyonki jitani bar main goli chalata aur sochata ki mainne ek pakshee mar liya hai to fauran hi donon men se koee ek apani bandook men goli bharane ka svang karane lagata, aur vahin se chillata, `tum us pakshee kee ginati mat karana kyonki usi vakt mainne bhi goli chalayi thi'. aur to aur, gemakeepar bhi unake is mazak ko samajh gaya aur unhin ka sath dene laga. kuchh ghanton ke bad jab unhonne is mazak ke bare men bataya, to sath hi yah bhi bataya ki us din mainne bahut se pakshiyon ka shikar kiya tha, lekin mujhe nahin maloom hai ki kitane pakshiyon ka, kyonki unake mazak ke chakkar men mainne ginati nahin kee thi. amooman aisa hota tha ki apane kot ke batan ke sath main ek dhaga lataka leta tha aur jitane pakshee main marata tha utani hi ganthen us dhage men lagata jata tha, par us din main aisa nahin kar paya tha. yah mere thitholibaz doston ko maloom tha.