source: http://desitoons.blogspot.in/2008/07/posts-of-blog-rachanakar_31.html

pahale har ghar men ek astra-shastr huaa karata tha jis ka nam sonta hota tha. yah jab fenk kar mara jata tha to astr kahalata tha aur jab hath men pakade pakade is se dhunaee kee jati thi tab ye shastr ban jata tha. bahar ke chor dakait hi nahin patniyan aur bachche tak isase darate the tatha isi ke karan patniyan charitravati aur putr aagyakari hote the. angrejon ke jamane men yah daftaron men roolar kee tarah bhi prayog kiya jata tha jisase rajistaron men lainen khinchi jati thin. yah pulis thane men bhi paya jata tha aur skool ke mastaron ke pas bhi paya jata tha, jisase aparadhi lain men rah kar pulis ka hissa daba nahin pate the aur chhatr mastaraji ke lie ghar men bane malapuye lane men kotahi nahin karate the. kuchh lokakathaon men yah mistar indiya kee tarah adrishy hathon men rah kar bhi apana kam karata huaa bataya jata hai.

ab yah nahin paya jata. ab duniya kee sari kamiyon ko isakee anupasthiti ke niche dhaka ja sakata hai. ab to agar tren bhi let hoti hai to log kahane lagate hain ki pahale trenen itani let nahin hoti thin kyonki pahale kee bat aur thi, pahale sonta hota tha. agar sonta ho to tren let kyon hon!

aajakal kuchh log pota ko bhi isi bhasha men yad karate rahate hain. jaise kisi pret badha kee aashanka hone par log hanumanaji ko yad karane lagate hain- bhoot pishach nikat nahin aave mahavir jab nam sunave.

'' par kya ramarajy men pota tha?" main pota pota kee totaratant karane vale potavadiyon se saval poochhata hoon.

'' pahale ramarajy to lao tab pota kee jaroorat hi nahin padegi" ve hamesha kee tarah ulta jabab dete hain.

main rat men sapana dekhata hoon ki pota kanoon ban gaya aur har ghar men ek ek pota rakha huaa hai. subah pati aafis ko jata hai to patni ko pyar se dekhate huye hidayat de jata hai ki dekho vo pota rakha hai koee aatankavadi aaye to utha kar pota mar dena sale ko. patni virata se kahati hai ki yahan kaun aayega par tumhen raste men bas aato vagairah men jana hai isalie sath men lete jao sari aatankavadi ghatanaen vahin hoti hain. pati kahata hai tum rakho aur patni kahati hai nahin tum le jao. isi men pati ghante bhar let ho jata hai. aafis men afasar kahata hai ki in babuon par to pota lagaye bina kam hi nahin chalega. baboo kahate hain- sara, par jab pota tha tab bhi to sansad bhavan par hamala huaa tha, aksharadham men hamala huaa tha, raghunath mandir men hamala huaa tha...........

'' han han huaa tha par pota ke dar se sab vahin goliyon ke samane aa gaye the aur mare gaye the"

'' par jo marane ke dar se mukt ho chuke hain aur apane sharir par visfotak bandh kar khud ko hi uda dete hain unake lie pota kya karega"

''ve bhi pota se darane lagenge"

'' ek mahila karmachari poochhati hai ki kya bachche bhi pota se darane lagenge jo aajakal bahut shaitan hote ja rahe hain"

''han han sab darenge"

''aur bachchon ke papa jo aajakal rat men bahut der se daroo pikar lautate hain"

''han han sab darenge pota aane do fir to daihik daivik bhaitik tapa pota rajy nahin kahuee vyapa" afasar aise kahate hain jaise ki yah ramavan aushadhi ho.


aatankavadi bhi aapas men bat karate hain ki ''suna hai pota ko bulaya ja raha hai""

''ye kya koee naya afasar hai?"

''afasar hi samajho, naya kanoon hai"

aatankee haensane lagata hai. kahata hai ''kanoon to vah bijooka hota hai jis par aajakal pashu pakshee baith kar bit karane lage hain. are kanoon lagoo to ye hi log karenge jo................."

'' jo kya............................?"

'' jo pulis aur afasari kee naukari pakar ya kisi sadan men pahunch kar yah sochate hain ki ab kanoon na lagoo karane ke badale achchhe paise milenge. so apun to inhin ko loot kar inhin ko rishvat de denge"

ab donon haens rahe the. pichhe se valteyar kee foto se aavaj aa rahi thi- sare kanoon bekar hain kyonki achchhe logon ko kisi kanoon kee jaroorat nahin hoti aur bure log kisi kanoon ko manate nahin.