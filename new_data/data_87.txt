source: http://desitoons.blogspot.in/2008/07/posts-of-blog-rachanakar.html

pan khane se lekar pan n khane tak kee aadaton ko vibhinn konon se bura-bhala kaha gaya hai. hamare zayadatar nae sahityakaron ko galiyan khane aur galiyan khilane kee aadat hai; hamare ek padausi ke bachche ko gali-mohalle kee naliyon men jhadoo lagane kee aadat hai. thik usi prakar jaise hamare adhyapakon ko n padhane tatha vidyarthiyon ko n padhane kee aadat hai. ek kavibandhu ne zindagi jine ko bhi aadat kaha hai aur unake kathananusar yah aadat marane ke bad hi jati hai. par kyoo yani lain men khade rahane kee aadat shayad marane ke bad bhi nahin jati. marane ke bad bhi logon kee arthiyon ko kyoo men khada huaa paya gaya hai. jin kamabakhaton ko zindagi bhar kyoo men khade rahane kee aadat nahi padati, aksar unake murde bhi arthiyon men hi karavaten badalane lagate hain aur unake dah-sanskar ka svarnim divas anishchit kal ke lie tal jata hai.

main paramatma ka aabhari hoon. mujhe kam sunaee padane laga hai. paramatma jo kuchh karata hai, soch-samajhakar karata hai aur thik karata hai arthat manushy jo kuchh karata hai bina soche-samajhe karata hai aur galat karata hai. isi prasang men paramatma ke doot doktaron ka bhi shukraguzar hoon. unakee samajh men meri bimari nahin aa rahi. yadi unakee samajh men meri bimari aa gaee hoti to ve eeshvariy aadesh ke viruddh mere kan thik kar dete aur mujhe sunani-anasunani sunani padati. log jab kahani-anakahani se baz nahin aayenge, main isi prakar paramatma ka aabhari rahoonga. main doosaron kee suvidha ka bhi poora dhyan rakhata hoon. log meri baten bhi sun saken isalie mainne bahut dhire-dhire bolana aaranbh kar diya. is sabake lie aapako mera aabhari hona chahie.

karnn-visheshagy (arthat kan, nak aur gala speshalist) se paramarsh lene gaya to vahan oochan sunane valon kee ek lambi kyoo thi. mujhe itani jyada bhid dekhakar prasannata huee. n jane log bhid se ghabarate kyon hain ? goya bhid n ho tataiyon ka koee chhatta ho aur kat khae jane ka dar ho. are bhaee, yahan to bhid pahale se hi mari huee hai, vah kisi ko khak kategi ? at: mujhe apane saharogiyon kee bhid dekhakar sahayogiyon ka-sa pyara bhram huaa, fir kuchh udasi mahasoos huee; kyonki mainne svayan ko kyoo men sabase pichhe khada huaa paya. abhi poori tarah udas bhi nahin ho paya tha ki samane divar par latakee plet par likha mila-'kyoo men khade hone kee aadat daliye' garzeki kyoo men shantipoorvak khade rahiye. dhakke khaiye, chhakke chhodiye, hakke-bakke ho jaiye, lekin dhakke khilaiye nahin. auron ko kyoo todakar jine dijiye. mainne isi niyam ke anusar svayan ko santoshapoorvak kyoo men lagaye rakha.

yah jan kar mujhe atirik t prasan nata huee ki sabhi buzurg aur praudh nazar aa rahe vyakti kyoovadi the aur kyoo ko zara bhi aanch nahin aane de rahe the. agale sire par kuchh gadabad zarur thi. naee pidhi ke naujavan muskarate chehare lie aate-jate aur kyoo men pahale khade vyakti se idhar-udhar kee baten karate aur fir kyoo men nahin, sidhe daktar ke kamare men pravesh karate nazar aate. yah sab mujhe sarasar kyoo-aachar sanhita ko bhang karane tatha usamen dushtata ka rang bharane ke saman laga. mainne zor-zor se ya kahoon shor-shor se oonchi aavaz men bol-bol kar isaka virodh kiya par kisi ne meri ek n suni, kyonki ve log is qadar bahare the ki ooncha bhi nahin sun sakate the. parinam vahi huaa jo hamari rashtriy paranpara ke anusar hona chahie. yani ham us din jyon-ke-tyon kyoo men khade rahe aur daktar apani dyooti poori karake chhoo-mantar ho gae. mere pas koee chara nahin raha. agar rahata bhi to main use kisi ko dalane ke mood men nahin tha. main bas staind par aa gaya aur daftar kee bas kee pratiksha men kyoo men khada ho gaya. ittafaq se mera afasar bhi usi kyoo men khada tha. ab ham ek-doosare se nazaren bacha rahe the. zahir hai, us din afasar ko mere der se daftar pahunchane par kros lagane ka avasar nahin mila. par kyoo men khade-khade usane eesaee padariyon kee shaili men kaee bar kros zaroor banaya.

kyoo men khade rahane kee sthiti men kisi bhi vyakti ka nak-bhaun n sikodana apane-aap men boks men prakashit hone ke yogy samachar hai. nayi pidhi ne to jaise kisi bhi kyoo men khade n hone kee mano kasam kha rakhi hai. usake nare hain-'ham kyoo men khade nahin rah sakate', 'kyoo men ve khade hon jinhen apane aap par bharosa nahin','kya hamari niyati kyoo men khade rahana hi hain ?' isi prakar ke anek nare hain jo hamen gahe-bagahe sunane ko milate hain. yahan har honahar kyoo banane ka nek kam n karane tatha kyoo tod kar bhagane ke lie kuchh vaisa vyavahar kar raha hai jaise bharatiy vidhayak mantrimandal men shamil n kie jane par apana dal chhodane ke lie aur adiyal bail apani rassi todane ke lie karata hai. sare-ka sara desh pradhan mantree banana chahata hai. par logon kee samajh men itani moti bat kyon nahin aati ki sabr se kyoo men lage raho aur jab bhi mauka aaye,use tod do. maf keejiye, main hi galati par tha. moti bat kah kar samajha raha tha, sabako samajh men aa jaegi. par yah bhool gaya tha ki kuchh logon kee samajh itani moti hoti hai ki usamen moti bat bhi nahin aa sakati.

jahan tak meri bat hai, mainne kyoo men khade hone kee aadat dal li hai. subah se sham tak main jo sarvadhik mahatvapoorn kam karata hoon, vah kyoo men khada hona hi hai. subah nau baje jakar daftar kee bas kee kyoo men lag jata hoon aur furasat men kyoo men khada-khada anek yojanaen banakar apani damit ichchhaen poori karata hoon. amuk vyakti se amuk kam nikal sakata hai,amuk vyakti ko kis prakar nicha dikhaya ja sakata hai, amuk vyakti ko kis prakar ooncha uthaya ja sakata hai aadi-aadi. yah aakasmik nahin hai ki aadhunik manushy apani samast mahatvapoorn yojanaen kyoo men khada-khada hi banata hai. fir kyoo men khada-khada akhabar padh leta hoon. aage ya pichhe khadi ladakee se batachit karane ka bahana talashane kee koshish karata hoon, yani apana ishk bhi kyoo men hi ho jata hai. is prakar kyoo men khade-khade kitani bar mujhe aisa avasar mila hai jab maine muhabbat ko nae sire se shuroo kiya hai.

kyoo men is prakar, lagatar aur bar-bar khade rahate rahane ka pratap hai ki sinema ke tikat-vikreta se apani dosti hai, rashaning vibhag ke hedaklark apane yar hain, pablik layabreri ka sanchalak mujhe janata hai, post aafis ka vindo klark mera mitr hai. aur in sab sthanon par kyoo men khada nahin hona padata. jis prakar dukh aur jel ka sathi jivan bhar ka sathi bana rahata hai, usi prakar kyoo ka sathi bhi aasani se daman chhodane ko taiyar nahin hota.

apane aapako kyoo men khada n karane valon tatha is sthiti kee ninda karane valon kee main ninda karata hoon. kyoo men khade rahana hamari sabase badi rashtriy aavashyakata hai. doodh ke dipo se lekar mantriyon ke bangalon tak jahan dekhie kyoo-hi-kyoo najar aati hai. desh men kyoo sampraday kee jade nirantar gahari hoti ja rahi hain aur hazaron-lakhon log kyoo men khade hain. aisi halat men svayan ko in kyuon se alag ghoshit karana rashtr virodhi kary hai. sare desh ka bhavishy in kyuon par aur in kyuon ka bhavishy aap par nirbhar karata hai. matadata ke daravaje par panch sal men ek bar vot mangane valo kee kyoo lagati hai aur desh ke har kone men matadata rozana kyoo men khada rahata hai.

kyoo men khade hue ye log mere svar men svar milakar aapase nivedan kar rahe hain ki khyoo men khade hone kee aadat avashy daliye. yah aadat nahin daliega to aapako bhi janasamany kisi neta ka bhaee-bhatija samajhane lagega. aur agar aap pahale se hi neta hain, tab bhi yah aadat buri nahin rahegi; kyonki aapako ek din matadata ke daravaze par ummidavaron kee kyoo men zaroor khada hona hoga.

ek bar kisi shayar ne apani premika se yah shikava kiya tha:

aur to tumase kya nahin hota

ek vada-e-vafa nahin hota.

yani shayar ne pahale to mahabooba kee stuti kee,usaka gunnagan kiya; use samast vishishtataon aur kshamataon se yukt srishti ke samast karmon aur marmon kee adhishthatree siddh karane kee garaz se pahala misara likha ya yon kahen ki kaha aur bad men use bevafa kahakar bechari ka patta hi kat diya. ho sakata hai ki vah jamana itana hi kharab ho. apani is qadar chapaloosi karane vale prashansakon, fainon aur adyatan muhavaron men kahen to chamachon se bhi vafa ka vayada n karate hon aur premiyon,aashikon,prashansakon ko vidhvansak virodhiyon kee bhangima apana kar doosari kism kee panktiyan jodani padi ho. isalie us zamane ko yaqinan hi purana zamana karar diya ja sakata hai.

par aaj zamana badal chuka hai. zanane ke tevar badal chuke hain, zamane ke taevar badal chuke hain. premi, aashik aur prashansakon ke sath-sath mashook,premika or aaradhy badal chuke hain. ab chahe matr premi ho athava desh-premi yani neta, vayada kuchh is tarah karate hain goya kapade badal rahe hon ya chunav sabha men arzinuma bhashan de rahe hon.

premi premika ke lie aakash ke tare tod lane se lekar bachche khilane tak ka vayada badi aajizi aur vinamrata se karata hai tatha netaji din-dukhi janata ke jivan men buddh jayanti park kee-si khushahali aur hariyali ka vachan dete hain. adhyapak nalayak vidharthiyon ko tyooshan padha-padhakar layak bana dete hain aur yadi koee vidharthi apani tyooshan ko dharavahik roop se chala nahin pata to usake fel hone kee sanbhavanaen sir uthane lagati hain. daraasal vayade ka sambandh kayade se itana nahin hai jitana ki fayade se. baboo sahab ko tarakkee ke aasar nazar aayen to afasar ke ghar sham aur subah kee sabji bina naga pahunchane ka vayada pakka samajho. bivi ke mayake jane kee khabar sunakar bahut se patiyon ne kanjivaram aur shantiniketan kee sadiyan lane ka vayada kiya hai, use nibaha bhi hai. is antaral men unhonne apane lie ek adad soot ka fayada kamaya hai.

is sandarbh men 'vada-e-vafa' vali bat itani mahatvapoorn hai hi nahin, jitani ki 'aur to tumase kya nahin hota !' vali ukti. is par bhi yadi 'kya nahin hota' par hi vichar kiya jae to kaee nayab nuqa te hath lagenge. yah 'kya nahin hota' lagabhag usi andaz men kaha gaya hai jisamen aksar yah sab kaha-suna jata hai-tyagiyon ke mahal khade hain, brahmachariyon ke bachche kanventon men shiksha prapt kar rahe hain, veshyaen aatmashodh par kavitaen padh rahi hain, akavigan is-us manch se kavitaen padhane ko lalayit hain aur lala jhangoomal aamaran anashan karake bhi har tarah ka chanda kha rahe hain.

yah bat shuroo-shooroo men mere gale isalie nahin utarati thi, kyonki main manata tha, 'kya hota hai ?'meri antaratma aur vivek mujhase kaha karate the: amuk ji har kam beeemani se kar rahe hain, dhokhadhadi kar rahe hain, tumhen unaka virodh karana chahie aur main kahata tha ki mere virodh se kya hota hai ? bazar men chizen nahin mil rahi hain, zaroorat se zayada mahangi mil rahi hain,tum to fizool kee chizen kharidani band kar do,zaroorat se zayada kuchh bhi n lo. yahan tak ki apani zarooraten bhi kam kar do,kyonki tumhari hi tarah yadi aur log bhi aisa hi karen, ghar nahin bharen to chizon ke dam khud-b-khud gir jaenge aur desh girane se bach jaega aur main kahata raha ki mere karane se kya hota hai ? log sadi gali laingik sadandh se bharapoor kavitaen sahityik goshthiyon men padhate rahe aur kshamashil sajjanon ne unhen yah soch kar naya kar diya ki hamare karane se kya hota hai. natija yah huaa ki hamare kuchh n karane se kuchh nahin huaa. amuk ji ka lakhon ka bizanes hai aur buddhijiviyon ko buddhoo samajhate hain, mahangaee din-b-din badhati ja rahi hai aur sadiyal kavitaon ke kavi svayan ko hindi hi nahin, sampoorn bharatiy bhashaon ka ezara paund samajh rahe hain.

'kya nahin hota ?'kee jade gahari karane ka shrey un nagarikon ko (mere ek mitr aise nagarikon ko ganvaron kee sangya pradan karate hain) pramukh roop se jata hai, jinakee manyata hai ki amuk kary ke lie is ya us mantree se kahala dijie, fir dekhate hain yah kam kis tarah nahin hota, is kary ke lie amuk ji ko aaj kisi tarah itani raqam de dijie, kam ho hi jaega; are yar, kabhi-kabhi unase milate julate raha karo n, vah khud hi apane yogy seva poochhate najar aayenge. samay chahie, taikal karane ka tarika chahie, vyavahar kushalata chahie; kabhi-kabhi zaroorat padane par kakatel parti ka intajam bhi chahie, kya nahin hota ? achchhi-achchhi katavadar, paini aur tani huee moonchhen in karishmon ke samane jhuk jati hain aur poonchhon men parivartit hokar hilati huee najar aane lagati hain. bade-bade hekad miyan aapake lie kuchh bhi karane ko lalayit ho uthate hain aur varshon ka ruka kam minaton ya ghanton men ho jata hai. mazedar bat to yah hai ki is sampraday ke anuyayi athava saraparast chatukar, beeeman aur thag hote hue bhi sampradayikata ke rashtriy rog se poornnat: muk t hain.

char din pahale kee bat hai. pados ke sharmaji subah-subah daravaze par dastak die bina hi kamare men ghus aae the aur bole the, "ladake ka edamishan nahin ho raha hai. aap chahen to kara sakate hain. kaee kalezon men aapake mitr padhate hi hain." nambaron ke bare men poochhatachh kee to maloom huaa ki unaka ladaka bahut kam nambaron se pas huaa tha. mainne kaha, "jab nambar hi bahut kam aae hain to main is mamale men kar hi kya sakata hoon ?"

sharmaji ko mujhase aisi aasha nahin thi. svayan ko sanbhal nahin pae aur bole the, "aap jaisa vyakti bhi aisi baten karata hai ? aap kisi se zara kah den to kam ho hi jaega. sifarish se kya nahin hota ?"

sharmaji ke ladake ka dakhila karane ka puny lootana mere bhagy men nahin tha, mainen nahin loota. magar sharmaji ne kahin aur se kahalava-sunava kar edamishan kara liya tha. sharmaji isi tarah sifarish karavate rahenge aur bas unaka vah nalayak ladaka sifarishon ke bal par layak banata rahega, apane se yogy chhatron ko nalayak siddh karata rahega, aage badhata rahega, tarakkee karata rahega. fir sifarish karakar achchhi naukari prapt karega athava vyapar men nam roshan karega; baink bailens badhayega, kothiyan banayega, chunav jitega tatha sukhi aadami kee tarah jivan-yapan karega. durbhagy se yadi yah kisi sarakari athava gair-sarakari uchch pad ko pane se vanchit bhi rah gaya to is vyakti kee sifarish ka vishesh mahatv hoga.

mujhe lagata hai ki is prakar kee baten karake main is lekh ke gambhir pathakon ka manovinod nahin kar raha hoon. bhavuk jan is lekh men pida aur dukh ke tatv khojakar udas ho sakate hain, jo svayan ek dukhad sthiti hai. par samajhadar pathak ve hi mane jaenge jo pida ke is prakaran men bhi kuchh kam kee bat nikal len. masalan mauqa padane par unhen sadhanon ke shubh-ashubh ka dhyan nahin rakhana chahie. chapaloosi, beeemani, dhoorttata se kya nahin hota ? yani sab kuchh ho sakata hai. kaun nahin janata ki aadhunik asar sansar ke nirman tatha utthan men in tattvon ne apani kshudr bhoomika bakhoobi nibhaee hai.

na jane kitani pustakon aur patrikaon men mainne ram aur lakshman ke chitr dekhen hain. vanavas ke bhayankar dinon men bhi unaka mukhamandal saf rahata tha. main vakaee yah kabhi nahin samajh paya ki vanavas ke varshon men ram ko 'sefti rejara' kaise mila aur vanavas ke dinon men unhonne parivar niyojan kaise kiya.? main sarakar se anurodh karana chahata hoon ki sarakar is disha men kuchh thos kadam uthae.

 

sahityakaron ke oopar sarakar ne abhi tak apani drishti poori tarah nahin dali hai. yah uchit hoga ki kuchh kam jaldi hi sanpann kie jaen. pahale to aisa kanoon banana chahie ki pratyek kavi ya lekhak dadhi anivary roop se rakhe. jo lekhak dadhi rakhega, vah rel men muft chalega. is riaayat ke dene se sarakar ko koee hani nahin hogi kyonki lekhak log vaise hi kaun-sa tikat kharidate hain ? isake alava sarakar ko uchit hoga ki vah dadhivan sahityakar kee pustaken prakashan vibhag se chhapavae taki lekhak ko koee prakashak dhokha n de sake.

 

jo pratibhavan sahityakar hain magar naya hone ke karan jinhen prakashak nahin milata, unakee pustakon ko chhapane kee zimmedari sarakar len. kaun lekhak pratibhavan hai aur kaun nahin, isaka nirnnay doktar namavar sinh karenge. ve aapako 'agyeya' to nahin bana sakate par 'gyeya' jaroor bana sakate hain-aisa mera vishvas hai. dadhi bhi har ek ko nahin fabati. jarj barnard sha kee dadhi unake vyaktitv ko ek vichitr pratibha pradan karati thi jabaki vhitamain kee dadhi thik usi ghas kee yad dilati thi jisaka zikr kavi ne apani pustak 'livs aof grasa' men kiya tha.

 

main kabhi-kabhi sochata hoon ki premachand, sumitranandan pant aur jayashankar prasad dadhi rakhate to kaise lagate ? ye tinon sahityasrashta kuchh bhi chhipana nahin chahate the aur isi karan unhonne dadhi nahin rakhi. 'ratnakar ji' ka chehara zaroor aisa tha jo dadhi kee zaroorat ko yad dilata tha. devakeenandan khatree yadi dadhi rakhate to vah unhen bhi tilasm bana deti. idhar suna hai ki rajendr yadav 'chandrakanta' par apani bhoomika likh rahe hain. kitana achchha ho ki ve 'chandrakanta' kee santati par bhi utana hi dhyan den. han, alabatta 'bhootanatha' par unakee bhoomika kee koee zaroorat nahin. us par unaka chitr bhar chhap jae to kafi hai. is bat ka pata bhi mujhe kabhi nahin laga ki mira, sarojini nayadoo, mahadevi, emili brant, charlot brant aur parl bak ne dadhi kyon nahin rakhi. kuchh log kahenge ki bhala kahin striyan bhi dadhi rakh sakati hain ?

 

mujh khakasar ka nivedan hai ki sari bat rahasyavadi hai aur matr oopar diya tark meri is [laghu] shanka ka poora samadhan nahin karata. sari sthiti ko samajhane ke lie sharad joshi se jasoos ghundidas udhar lena padega. dadhi khuda ka noor hai beshak magar janab, faishan kee intajame safaee ko kya karoon ? mera vichar hai ki kaviyitriyan jo dadhi nahin rakhatin ve shayad faishan kee vajah se nahin rakhatin. nahin to mainne apane is kshannabhangur jivan men aisi deviyon ke darshan kie hain jinake mukharavind dekhakar 'van mahotsava' kee yad aati thi. faishan badi buri chiz hai. karl marks aur enjels-donon dadhi rakhate the aur tabiyat ke sath rakhate the magar bad men chalakar sthiti yah rahi ki lenin ne nam matr ko dadhi rakhi, stalin ne matr moonchhen rakhin. [thik vaisi hi jaisi ki kabhi maithalisharan gupt rakhakarate the. aur brejanev ne chehara ekadam saf kar liya. majadooron kee halat duroost karane ke lie ve koee bhi tyag kar sakate the.

 

jaisa ki mainnen upar kaha hai, main bhi dadhi rakhana chahata hoon [mujhako hai apani kavi kee laj nibhani] is disha men main bharasak prayatn karunga. main to chahoonga ki chahe to sarakar is sandarbh men matr ek ya do lakh rupayon kee grant mujhe de de taki main' adhik ann upajaon' kee tarj par 'adhik dadhi ugaon ka aandolan shuru kar sakoon. main keemati sharab piunga, videsh jaunga, vatanukoolit darje se yatra karoonga aur vakee rashi men se jo bhi sambhav hai, vah dadhi ke lie shat-pratishat karoonga. sthiti yah hogi ki mere kshetr men' machchhar to rahega par maleriya nahin rahega' kee tarj par dadhi to rahegi par kavi nahin rahega' vali bat sach nikalegi. sarvajanik dhan ko gaban karane kee koee sanbhavana huee to main bangala desh chala jaunga aur kazi nazarul islam ka sankshipt banakar vahin kavita likhoonga.

 

main dadhi ko sahity kee paridhi men hi rakhana chahata hoon taki rachana dadhi se lamvi n ho jae par vaisa poori tarah karana kathin pratit hota hai. itihas se pata lagata hai ki dadhi aman se lekar yudvon tak ka karan bani hai aur kabhi-kabhi nihayat chikane galon vali raniyon ne bhi use lagane kee koshish kee hai. roos ke samrat pitar mahan ne san satarah sau panch men dadhi rakhane ke khilaf bada sakht kanoon banaya tha aur sthiti yah thi ki dadhi rakhane vale amiron ko us par kar dena padata tha. aage chalakar san satrah sau baees men usane ek aur hukm jari kiya tha jisake falasvaroop yadi koee vyakti dadhi rakhata tha to use poshak bhi purane dhang kee pahanani padati thi. isake viparit inglaind me rani elijabeth [prathama] ke samay men dadi rakhana bade gaurav kee bat samajhee jati thi. unake shasanakal men to lanbi dadhi rakhane ke sandarbh men pratiyogita tak hoti thi. baibil ke kal men ghungharali aur sunahari dadhi ko shreshth mana jata tha. sheksapiyar ke natakon main dadhi kee kafi charcha hai. ek natak men nayika kahati hai ki jin-jin purooshon kee dadhiyan mujhe achchhi lagengi, unhen main chumban de sakati hoon.

 

ek aur natak men ek yuvati kuchh doosare kism kee bat karati hai aur kahati hai ki dadhi vale pati se prem karane ke vajay main khuradare kambal men lipatana jyada pasand karoongi. jarman bhasha men ek kahavat hai ki jo vyak it dadhi n rakhata ho, use moorkh samajhana hi uchit hai aur isake khilaf inglaind men ek kahavat abhi bhi prachalit hai jisake anusar matr dadhi rakhana yah hargiz siddh nahin karata ki aadami buddhiman hai ya nahin. sikandar mahan dadhi se badi nafarat karata tha. usakee sena ke sare sipahi aur sipahasalar dadhivihin hi hote the. roman samrat efikenas ko bhi dadhi se behad nafarat thi. is sabake viparit roman samrat hedriyan dadhi ko apani priyatama se bhi zayada pyar karata tha aur use hamesha sine se lagakar rakhata tha.

 

misr men to ek aisa samay aaya ki dadhi kee lambaee ko vyakti ke pad ke anusar nishchit kiya jata tha. eesa se saulah sau varsh poorv mistr kee ek rani nakali dadhi lagakar rat ko nagar ka daura kiya karati thi. samrat daood ke rajadoot aman kee dadhi ko lekar bhayankar yuddh huaa tha. dadhi ko ab main aur nahin khichoonga. is topik par main 'dadhi: nilayakshini' nam se ek vistrit prasang alag se likh chuka hoon jo doktar dharmavir bharati ko bahut pasand aaya tha. han, alabatta is sandarbh men aapako main ek sachchi ghatana jaroor sunaoonga. ek riyasat ke raees the jo gavarnar se milane ja rahe the. lakhanaoo ke charabag steshan par jab ve gadi se utar rahe the tabhi ek dadhi vale vyakti ne unaka pars nikal liya. raees sahab ne us vyakti ka pichha kiya magar kafi bhagane ke bad bhi vah poketamar kee sirf dadhi hi pakad pae. sthiti yah rahi ki dadhi unake hath men rah gaee aur jebakatara bhid men kho gaya. bina dadhi ke to use pahachanana bhi mushkil tha. chor asali tha magar dadhi nakali thi.

 

mujhe poora vish vas hai ki hindi ke medhavi gyata ab dadhi par khoj karenge. vir gatha kal men to kya stree aur kya purush, sabhi dadhi rakhate the. bhaktikal men bhi dadhi ka prabhav raha. riti-kal men nayak dadhi rakhata tha par nayika chandramukhi hoti thi. 'dadhi ka nayika ke vishisht angon par prabhava' ya 'dadhi aur hindi kavita men rahasyavada' jaise vishayon par thisis likhi ja sakati hai jis par doktaret milegi aur jaroor milegi. bas vidvan navayuvak ritikalin nayika par utana hi parishram karen jitana ki gval kavi ka nayak kiya karata tha. ab bakee kuchh aur kahane ko kya rah gaya ? han, alabatta itani salah jaroor doonga ki parajit pidhi ke mere sahakarmi kam se kam dadhi aur moonchhen jaroor badha len. aisa karane se unaka bhitari khokhalapan to vahin rahega jahan ki vah hai par bahar se dekhane par ve jaroor bahadur lagenge. itana kya kam hai? bas yahi hai ki mere kavi kee antim ichchha....