source: http://desitoons.blogspot.in/2008/07/posts-of-blog-rachanakar_12.html

umr ke aakhiri padav par un boodhi aankhon men apanon kee talash thahari huee saf najar aati hai. har aahat par daravaje kee taraf uthane vali nigahon men abhi is aas ka dip timatima raha hai ki shayad unake jigar ke kisi tukade ko bachapan kee koee bhooli-bisari yad taja ho gaee ho aur unase milane chala aaya ho. vriddhashramon men aapas men baten kar aur akhabar padhakar hi jivan ke aakhiri palon ko bita rahe hain apanon se tiraskrit bujurg.

aaj kee bhagamabhag jindagi men kisi ke pas itana samay nahin rah gaya hai ki ek doosare kee samasyaon ko pas baithakar sune lekin yah antahin dukhadayi tab ho jata hai, jab aisi mushkilon se parivar ke bujurgon ko do char hona padta hai. deharadoon tatha haridvar ke vriddhashramon men isaka udaharan dekhane ko mil jata hai. varshon pahale kaee bujurgon ke parivar sadasy unhen vriddhashram men chhod gaye, lekin ab unakee sudh lene vala koee nahin hai. ve dobara ghar vapas n laut aaen, isake lie samay par unakee vriddhashram kee shulk kee shulk kee rashi bhi bhej dete hain. bahana yah hota hai ki tabiyat kharab hone ke karan bujurg kee dekhabhal ghar par nahin ho sakati hai. isalie unhen vriddhashram bheja jata hai, lekin tabiyat thik hone ke bad bhi unakee koee sudh lene nahin aata.

shuroo-shuroo men to unako lagata tha ki beta ya parivar ka koee any sadasy unhen kisi n kisi din aakar vriddhashram se le jaega. is aas ke chalate jab bhi vriddhashram ke get se aavaj aati hai to bujurgon kee aankhe us aur uth jati ki shayad koee unhen lene aaya hai lekin har martaba unhen duhkh ke alava kuchh nahin milata. ek din hamen mauka mila kuchh bujurgon kee baten janane ka to unaka tark tha ki beta ab ham apane hi ghar men paraye ho gaye hain. hamare bachche itane svatantr ho gaye hain ki ve ab hamen bhi apane se alag rakhana chahate hain aur aaj yahi karan hai ki hamen aashram men rahakar apana samay vyatit karana pad raha hai. mujhe utsukata huee ki adhik se adhik vriddhon kee samasya jan sakoon tatha gaharaee tak is bat ka adhyayan kiya jae ki vastav men is tiraskar ka kya karan hai. maine deharadoon tatha haridvar ke vriddhashramon men apani jigyasa ko shant karane kee koshish kee. mainne dekha ki deharadoon men mohini rod sthit premadham vriddhashram men kuchh aise bhi vriddh hain jinake bhare-poore parivar hone ke bavajood unhen vapas apane gharon men jane kee koee aas nahin bachi hai. isi vriddhashram men rahane vale vriddh enthoni parivar kee bat chhedne par batate hain ki aagara men unaka ek beta aur ek beti hai. donon bachchon ke janm ke bad unakee patni ka svargavas ho gaya tha. tab se unhone hi donon bachchon ko pal-posakar bada kiya. yah kahate-kahate vah udas ho jate hain ki beta unhen apane pas nahin rakhana chahata hai. jabaki beti aksar aakar unaka hal-chal avashy poochh jati hai. vishesh bat yah hai ki unaka beta aur beti abhi avivahit hain. usake bavajood unake sath aisa ho raha hai, lekin fir bhi vah apane bachchon ko bura nahin kahate hain.

isi tarah patni ke lakave ke shikar hone ke karan haranam das minocha bhi das sal se unake sath vriddhashram men rah rahe hain. unaka manana hai ki patni ke bimar hone ke karan ghar men dekhabhal hona mushkil tha isalie vriddhashram men rah rahe hain. kafi kuredane par bhi vah apane parivar ke sadasyon ke vyavahar ko unake prati achchha batate hain parantu unakee aankhe aur chehara sara duhkh bayan kar deti hai. vah yah to manate hain ki samajik moolyon ka badi teji se hras huaa hai. gharon men bujurgon kee ijjat ghat rahi hai. yadi aisa n ho to vriddhashram kee koee jaroorat hi n pade. rajapur rod sthit yang vimains krishchanyas esosieshana; vaee dabloo si e ke vriddhashramon men bhi vriddhon kee seva kee jati hai. lekin yahan par keval din men hi rahane kee vyavastha hai. sham ke samay sabhi vriddh apane gharon ko chale jate hain, lekin vahan bhi unaka dard ek hi hai. koee apane bete ke vyavahar se duhkhi hai, to kisi ke ghar men koee ijjat nahin karata hai. grihaklesh se tang in vriddhon ko yahan aakar samay bitana upayukt lagata hai is sanstha men aane vale vriddhon kee sthiti vastav men vikat hai.

sattar varshiy shakuntala devi kahati hain ki unaka beta unake sath naukaron jaisa bartav karata hai. vahin ek any vriddha shanti devi aankhon men aansoo lie kahati hai ki jabase unake pati ka svargavas huaa unaka beta unhen nahi poochhata, bahoo bhi khari-,khoti sunati hai. apani alag-alag ghareloo samasyaon se kuchh ghanton ke lie hi sahi chhutakara pane ke lie ye yahan aana pasand karate hain. is sansthan men kuchh dene ke bajay har mah inako kharche ke lie pachas roopaye milate hain aur vriddhashram ke karmachari inakee poori ijjat karate hain.

doosari taraf rajapur sthit siniyar sitijan hom kompalaiks velafeyar sosayati men uchch sevanivritt bujurg apane-apane kamare kharidakar mil-julakar rahate hain aur unake parivar ke sadasy unase milane aate rahate hain. harasanbhav prayas karate hain parantu atit kee smritiyan inako aisa karane se bar-bar rokati hain. panchapuri men bhi kuchh vriddhashram aise hain jinamen vriddhon ko nishulk rakha jata hai tatha kuchh aise hain jinamen samarthy hai aur vo paisa kharch kar yahan rahate hain. ab prashn yah uthata hai ki kya hamane kabhi socha hai ki jo mata-pita apane bachchon ka lalan-palan bade hi pyar se karate hain tatha unakee har suvidha ko dhyan men rakhate hue unhen is mukam par pahunchate hain jahan se unhen apana jivan naye tarike se shuroo karana hota hai vahi mata-pita svayan ke ghar men apane bachchon se door ho jate hain. jo bachche unakee aankh ka tara hote hain unhin bachchon ko ve kante kee tarah khatakate hain.

pratyek mata-pita kee abhilasha hoti hai ki unake bachche padh likhakar unnati karen. isake lie vah svayan bhookhe rahakar apani aavashyakataon ko simit kar apana sarvasv bachchon par laga dete hain. lekin shayad yah unaka durbhagy hi hai kyonki jaisa vah sochate hain usake anuroop nahin ho pata aur vahi bachche jo unakee ungali pakadkar chalana sikhate hain aaj ekaek itane samarthavan ho jate hain ki unako apane bujurgon kee aavashyakata nahin rahati aur bujurgon kee lalasa svayan men ghutakar rah jati hai.

in sabhi ke pichhe kya karan hai. kyon ham itane simit hote ja raha hain. pahale parivar sanyukt parivar ke roop men raha karate the fir bhi unaka talamel achchha tha. kya badhate aadhunikeekaran se hamari aankhon par parda pad gaya hai. aaj parivar kee paribhasha ekadam badal gayi hai, parivar men ab keval apane bachchon kee gannana kee jane lagi hai. bhautik vastuon kee aur badhata aakarshan tatha din-pratidin badhati aavashyakataon ka nidan bahut kathin hai.

ek samasya parivar men svatantrata kee bhi paida ho gayi hai pratyek vyakti kee lalasa svachchhand vicharan karane kee hoti hai aur yahi karan hai ki use kisi kee dakhal pansad nahin hoti hai thodi si tokatokee use svatantr jine par majaboor kar deti hai aur parinamatah vah apane bujurgon ko apane sath rakhane men kathinaee mahasoos karata hai.

kya hamane kabhi socha hai ki aisa kyon hota hai. kyon hamare bich yah dararen paida ho rahi hain. kya isaka karan hamare parivaron men badhata tanav hai, jo hamare bich darar paida kar raha hai.

aajakal ka chalan hai ki apani manamarji ke chalate bahoo bete man bap kee upeksha kar apani jindagi ko n keval apane dhang se jina chahate hain balki man-bap ka unake sath rahana nagavar gujarata hai. man-bap chahe kitane samajhadar tatha kathor dil ho unakee bhitari pukar jo apane bachchon par mamata lutane ko tadpati hai, ko nahin daba pate hain.

bahoo-beton ke man men ab pyar mamata jaisi baton ke lie koee jagah nahin rah gaee hai. aaj kee tej raftar vali jindagi men unhen pichhe nahin rahana hai. man-bap rah ka roda ban jate hai. pichhe mudkar dekhana aaj kee pidhi kee aadat nahin, aisi soch ke chalate naitik mooly rasatal men ja rahe hain aur in sabaka dosh aaj kee sabhyata tivi filmon par dal diya jata hai. man-bap se ghrina karana marane kee kamana karana, aakhir kyon palane lagi hai dilon men nafarat ka graf din-pratidin badhata ja raha hai. kya isake keetanu dooshit paryavaran kee den hain ya paryavaran ke sath man ka aangan bhi vishakt ho utha hai.

sevanivritti ke bad bade aramanon se man-bap kaee bar apana ghar-bar bechakar bahoo-bete ke pas rahane chale jate hain. badhati umr, tarah-tarah kee bimari, maut ka bhay aur gahari asuraksha kee bhavana ke chalate man bap kaee bar aatmasamman ko tak par rakhakar bahoo-bete se dabate chale jate hain. beijjati v apaman sahakar bhi unhin ke aasare pade rahate hain. sas bar-bar bahoo ke samane mimiyati rahati hai sasur galat hota dekh kaee bar gusse se bhar jate hain lekin patni kee aankhon kee mook dayaniy yachana unhen kuchh kahane karane nahin deti.

maut to ek n ek din aani hai lekin yah pal-pal kee maut marati jindagi, aisi jindagi se ek baragi maut hi kya shreyaskar nahin. koee in bujurgon se poochhakar dekhe. unakee lahooluhan aatma ka mook krandan sune. itana jivan ji lene ke bad bhi kaee martaba ye bujurg nasamajhee ke chalate jite ji apana sabakuchh putron ko dekar apane pairon par kulhadi mar lete hain. yah sab baten aur vikat tab ho jati hain jab jode ke tootane ke bad vriddh mahila jo vidhava jivan vyatit kar rahi hoti hai tatha doosari aur use apane bachchon par aashrit rahana padta hai.

ek samay tha jab guroo rinn, dev rinn, pitri rin kee baten karate the. parantu isake sarvatha viparit ab ham un man bap ko majaboor kar rahe hain dar-dar kee thokaren khane ke lie jo bap hamen har prakar ka madhyam pradan karata hai. vah man hamare lie bojh hoti hai jo bachapan men n jane kitani raten bina soye gujar deti hai. us man ka kharch vahan karana hamen bhari dikhata hai jo man apane bachchon ke sath rat-rat bhar gile bistar men gujarati hai. ek taraf to ham pashchaty sanskriti ko nikrishth manate hain aur apani ko shreshth? kya yahi shreshthata ka praman hai. unako nikrisht kahane se pahale yah sochana chahie ki unake pas to is prakar ke sanskar kabhi rahe hi nahin, hamare pas to the parantu hamane kho die to vastav men nikrisht kaun huaa. boodhe ka sahara budhape kee lakadi yah tamam baten ab kitabi maloom deti hain. sari umr sangharsh ke pashchat yah log majaboor ho ja rahe hain, nimnastar jivan yapan ke lie. inakee aankhon men atit ke sangharsh se lekar vartaman sthiti tak sab kuchh dekha ja sakata hai. chakachaundh ko bhoolakar inhen aavashyakata hai to sirf pyar kee. inhen aavashyakata hai to sirf apanon kee jo inake khalipan ko door sake inake andheron men roshani la sake. inako jaroorat hai apanepan kee.