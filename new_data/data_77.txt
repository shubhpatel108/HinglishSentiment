source: 

desh men lagatar bam fat rahe hain, bam mil rahe hain . log mar rahe hain - gir rahe hain, aakroshit ho rahe hain. prashasan- pulis par nakara hone ke aarop lagae ja rahe hain. guptachar ejensiyon ko kosa ja raha hai. svatantrata ke bad unakee 8327vin bar asafalata ghoshit kee ja rahi hai. aise halat men mainne apana patrakariy dayitv samajhate hue is vishay par kuchh risarch-vark karake sabhi pakshon se varjan liya hai. kafi maulik sandarbh samagri jutaee, taki jana ja sake ki ejensiyon v pulis kee karyapranali kya hai, ve kin kamon men 'biji' rahate hain. kis tarah ke tanav-dabav se do-char hote hain. kis karan unake pas 'mahatvapoorn karyon' ke lie jyada vakt nahin nikal pata. taki kadiyon se kadiyan jud saken. jimmedari tay kee ja sake. poori samagri padhakar aap khud hi andaja laga sakate hain ki unake pas itane mahatvapoorn dayitv hain jisake aage chhoti-moti ganbhir laparavahi jyada mayane nahin rakhati. sabhi pakshon ke nam suraksha kee drishti se gopaniy rakhe gae hain . mera nam aap gopaniy rakhen .

pulis kee or se bataya gaya ki jyadatar javan viviaaeepi suraksha, rajanitik samikaranon kee vyavastha dekhane, virodhiyon kee gatividhiyon kee padatal, kharide jane, bike jane kee janch ke mahati karyon men jute hain. ''pablik to samajhe baithi hai jaise ham fokat hain'', bakaul ek shirsh adhikari, nam n chhapane kee shart. uparokt karyon se jo thoda bahut samay milata hai usamen pet-parivar ke lie vasooli ka thoda bahut kam karana padata hai . manthali taraget poore karane padate hain . sahab kee ''bandhi'' pahunchana hai. thane men aaropiyon ko kootana hai, kuchh jhagadon men madhyasthata karani hai . karyon ka itana bojh hota hai, ek bechari jan, itane kam, thakan nahin hoti hogi? aap bam-bam kar rahe hain. itana bam-bam bhole karate to moksh hi prapt kar lete. bat karate hain aur sunie bhaee sahab pablik ko kya lage hain ham koee jaduee chhalani lekar baithe hain logon ko chhana aur aaropiyon ko kankad-patthar kee tarah bahar fenka. abe, ham bhi insan hain. andaja hi to laga sakate hain, vahi karake itane saron ko koot dala, nikala kya aaropi? fir hamare to tarike hi prachinatam hain. sidhe-sadhe marapit ke alava hamen koee tarika hi nahin maloom sach ugalavane ka. bam rakhane vale shatir hain, ham bhole hain ve aadhunik takanik apana rahe hain, ham paranpara premi hai. kaise karen mukabala.

hamare hathiyaron ko hi lo, vo eke-47 late hain, ham thri not thri le jakar intajar karate hain ki kabhi to bachchoo kee goliyan khatm hongi. fir apani 303 ko latth kee tarah bhanj-bhanjakar salon ka khopada fod dalenge. kar to rahe hain mukabala? ab kya goliyan kee bauchhar ke bich jakar unaka kolar pakad len. ham vinamrata se bat karate hain ve goliyon se javab dene lagate hain. oopar se hamare sale havaladar-kanstebal kamachor hain jara sa kahate hain ki pakad lao, ve hamen hi javab dene lagate hain ki aap hi pakad lo jakar. are bhaiya hamin to hain jinane unakee goliyon kee bauchhar men bhi sir nahin nikala. sari goliyan khatm karava din, ab sada sa pakadane ka kam bacha hai inase vo bhi nahin hota. ye sale itane darapok-makkar aa pade hain fors men kaise hoga mukabala?, aap hi dekh lo. fir aap kahate ho ki kam nahin hota, muftakhor hain, tanakha utha rahe hain. are, aap kya jano tanakha se hota hi kya hain, kaise ghar chala rahe hain? kaise to kahin se mang-mag ke chhin-chhan ke ghar chalate hain. usamen bhi sau dikkaten, thelevale tak mantriyon kee dhaunsapatti dete hain.

darate-darate to vasooli karate hain ki kahin ye bhi unaka rishtedar nikala to paise to gae hi taim khoti huaa so alag. aur aaf kahane se kya hota hai ki oopar se guptachar ejensiyan to thos soochanaen bhej rahi hain, pakadate kyon nahin? kise pakad len? tad-tad kar ve aisi-aisi chijen bhejate hain ki dipartament hi andar ho jae. pichhale bar to fingar print aise bheje ki milan karane vale havaladar aur thanedar ke fingar printon se hi milane lage, batao to ab unhen andar kar dete kya? badi mushkil se unhen bachaya gaya to ab koee milan karane ko taiyar nahin hota ki kya pata is bar hamare hi mil jaen. pata nahin kahan se aardar dekar aise fingar print banavate hain. pichhali bar sandigdhon ka skaich lekar bhi ek aaya tha. thane men esapi sahab sheving karake baithe hue the. fir lo sahab hoobahoo ekadam judavan shaklen, sahab ne to sheving karana hi bandakar diya. bad men dadhi anushasan se oopar nikalane lagi to skaich ke hi kali lainen khinchavakar dadhi ugavana padi . tab jakar khud sheving kar pae the. aur lo sandigdhon kee batachit ke ee-mel print bhijava die the. inglish men the ek padhe-likhe ko pakad ke lae tab padhava pae char ghante to use khojane men hi lag gae, batao itani vyavasthaon men samay nahin lagega.

aap kah rahe ho ki pakad lo, kise pakad len! pichhali bar bhi ek sandigdh ko pakad lae the, angreji ke aise-aise hamale kie usane ki poochho mat badi mushkil se do-char sau rupae dekar vida karana pada tha. aur suno pichhale bar to ek bam kee soochana aa gaee thi. dispojal skvayad ko bulaya to pata chala men aadami jim gaya hai. jaise-jaise vahan se pakada to bola helamet lekar beta kriket khelane gaya hai, bina helamet ke bam nahin chhuoonga. helamet aaya to metal ditektar kee baitari ka pani sookha huaa tha. usaka bhi kahin se intajam karavaya to itane men koee bam vala 'thaila' hi uthakar le gaya, bataya gaya ki usamen aam the, bade svadisht the. ab lo batao itani to andheragardi hai, suraksha kee kahin koee chinta hi nahin hai. are bhaee, aam bhi the to kam se kam pulis ke aane tak to rukana hi tha, janch ho jane dete, jabti ban jane dete. aise kya bhookhe mar rahe the ki jan par khel gae, aam uthakar kha gae, besharmi se bata bhi rahe hain ki svadisht the. guthali hi fategi sale ke pet men tab aaega samajh men.

aap pulis ke kartavyon kee bat kar rahe ho. aam khaen aap, kartavy nibhae pulis, aisa kahan likha hai. ek bar soochana bhej di ki falan-falan makan men chhipe hai sandigdh. chhapa mara to 'sahab' hi nikal aae, vahin beijjat karane lage. bole- salon sharma dipti se paise khakar meri 'siaar' kharab karavana chahate ho. itane naraj the ki do mahine tak vasooli ka 8à¥° pratishat lete rahe tab jakar gussa kuchh kam huaa tha. lo batao aisi kya soochana? bad men bhi kahate rahe ki sandigdh makan tha. kahe ka sandigdh? ab hamare sahab logon ne do-char makan banava bhi lie shahar men to kya sabakee soochana dete firen. fir kirae pe uthakar kuchh rupae kama lie to aaf pet men jalan, ritayarament ke bad kya aapase 'paise' lekar stetas menten karenge, batao bhala. itana tanav hai kee parivar hi tootane kee kagar tak pahunch jae, pichhale bar hi ek sandigdh mahila par najar rakhane ke lie ek ledi kanstebal lagavaee thi, bad men khair mahila to bhag gaee ledi kanstebal ne usake pati se shadi kar li, roj-roj bechari kahan-kahan se kaise-kaise najar rakhati to usane ghar men hi sthayi chaukee kee sthapana kar dali.

aap kahate ho kam nahin karate aur kya hota hai kam? aap to ghar men maje se kriket maich dekhate rahate ho ham yahan garmi-thandi men chaukasi par lage rahate hain. sandigdh to aate nahin sahab jaroor raund par aakar 'kaish-kalekshan' karake le jate hain. batao, ham kyon yahan jan dete pade hain. aisa nahin hai ki sandigdh hamari pakad men aate nahin hain. kaee bar ham kisi ko kisi mamale men pakadakar late hain aur vo batana doosari bat shuroo kar deta hai, to aise bade-bade raj khul jate hain, ham kabhi aapako batate hain ki itane bade iljam ke alava is par mool aarop kisi gadi se petrol chori ka tha. eeshvar aise hi nahin madad karata, prayas karana hota hai. pulis vahi karati hai, pakad lati hai, karm karati hai. tab jakar itane bade-bade mamale samane aate hain, eeshvar par bharosa rakhana hi chahie. sabhi pulis vale rakhate hain. aap bhi rakhie. hamare bharose mat rahie.