source: https://gfmaza.wordpress.com/2011/12/01/ladki-patane-ke-tarike-part-2/

Ladkon se ek bhi kaam theek se nahi hota. Pehle hi itne tarike de diye ladkiyon ko patane ke liye lekin yeh ladkon se koi pat ti hi nahi hain. Ladkiyan zyaada achhi hain, unhe humne thode par bade achhe tarike diye – wo unka barabar istemaal kar rahi hain. Ab ladkon ke liye hum thode aur tarike le aaye hain. Iske baad bhi agar aap asafal rahe to fir umeed chhod dijiye.

1. Pata karo ki use kaun sa filmy hero pasand hai. Aur tum bhi usi hero ki tarah dressing karke uske saamne ghoomo. Maamla fit hone mein der nahi lagegi.

2. Ladkiyan khaane-peene ke maamle mein ladkon se kaafi aage hoti hain. Isiliye jab bhi unse milo to bina khilaye-pilaye mat jaane dena. Ye baat aur hai ki wo na na karti hai, lekin unki na ke peeche hi to haan hoti hai.

3. Ladkiyon ko dance karne wale ladke bahut pasand aate hain. Isiliye abhi se dance ki practice shuru kar do. Mauka milte hi koi Govinda ka zordaar geet chalu kardo aur thumke lagao.

4. Uski best friend se dosti kar lo. Use hamesha hasate raho aur pata ke rakho. Ek baar agar uski best friend pat gayi to phir wo apni friend ko tumhari ungliyon par nacha degi.

5. Uski har ek ada ki taarif kiya karo. Uski jitni zyaada taarif karoge utna jaldi hi uske dil tak pahunch sakoge.

6. Uske janamdin par sabse pehle use wish karo. Kuch aisa uphaar use do jo aaj tak use kisi ne na diya ho. Phir dekho kamaal.

7. Ladkiyon ka dil bada komal hota hai. Us komal hriday ko jeetne mein gulaab ka phool sabse achha tarika hai. Jab bhi usse milo to use ek laal gulaab diya karo. Agar usne ek baar bhi gulaab le liya, to tumhari to nikal padi.

8. Use ghuma firakar hi batana ki tum use pasand karte ho. Ghuma firakar baaten karne wale ladkon ko ladkiyaan pasand karti han. Itna mat ghumana firana ki wo tumhe rakhi baandh de.

9. Tum jise chahte ho poori tarah se usi ke jaisa rehne ki koshis karo. Wo jo khati hai wo tum khao. Wo jahan jaati hai wahan tum jao. Aisa karne se wo tum par apni jaan luta degi. Kyunki tum to wo sab kar rahe ho jo use pasand hai.

10. Kabhi bhi apni pareshaniyan use mat batao. Koi bhi ladki aise ladke se pyaar nahi karti jiski zindagi mein dher saari pareshaniyan hoti hain. Isiliye use is tarah se baat karo ki tum is duniya ke sabse khuskismat insaan ho. Bhale tumhara naam kangaalon mein pehla aata ho.

11. Agar ladki tumhari class mein padhti hai, to pata karo ki wo kis vishay mein kamjor hai. Use fir batao ki tum us vishay ke sabse bade gyaani ho. Vishay sikhaate sikhaate use apne dil ka haal bata do. Agar wo tumse zyaada akalmand hai, to tum use madad maango kisi vishay ke liye.

12. Agar ladki tumhare saath padhai karti hai to use koi padhai ki kitaab mang lo. Vapas karte waqt andar ek prem patra daal do. Niche naam mat likhna. Agar chappal padne ki baari aaye to bilkul mukhar jaana. Aur haan bol de to 10 kilo jalebi ka prasad hamare ashram mein bhijwa dena.

13. Jab bhi ladki tumhe koi uphaar de to tum uske uphaar ki khoob taarif karo. Yaad rakho tumhari taarif jalti hui aag mein ghee ka kaam karti hai.

14. Jise tum chahte ho uske liye thoda kharcha karo. Har 2-4 din baad use ek chhota tohfa do. Ab tum kahoge ki kaun itna kharcha karega. Suno to sahi, aaj kal sadak ke kinaare log badhiya chinese maal bechte hain. Dekhne mein hazaar, daam sirf sau. Kharido aur de do.

15. Ab tumhe to sirf ek ladki chahiye apni duniya mein. Jo ladki thodi bhi achhi lage use propose kar do. Haan bolegi ya na. Haan boli to kaam ban gaya aur agar na hua to kya, dusri koi dhund lo. Dus mein ek to haan bol hi degi.

16. Apne mobile ke wallpaper mein hamesha uski hi tasveer rakho. Uska dil pighal jayega aisa dekh ke. Aur uske liye apne phone mein koi meetha sa naam rakho. Fir dekho.

17. Apne kisi dost ko ladki ka bhai banva do. Aur ek din wo bhai apni behen ke liye tumhara haath maang lega. Bhai ko behen kabhi naa bol sakti hai kya. Yaad rahe, pehle ek rakhi to use zaroor bandhwani padegi. Rakhi ki kasam dekar haath mangne se 100% karya safal hoga.

18. Kahin se uske bachpan ki koi tasveer uda lo jise dekhkar wo ascharyachakit ho jaaye. Apna bachpan tumhare haathon mein dekhkar wo apna bhavishya bhi tumhare haathon mein dekhna chahegi.

19. Agar tumhe pata hai ki wo har hafte mein kisi din mandir jaati hai, to tum bhi pahunch jao. Jaise wo pahunche tum mandir ki ghanti bajana chalu kar do. Uske dil ki ghanti baj jayegi bhagwaan ke saamne.

Agar tum safal rahe apne maksad mein to mithaaiyan hamare ashram mein bhej do. Aur agar nahi hue to fir kya… kuch nahi. Dimaag mat khao hamara.