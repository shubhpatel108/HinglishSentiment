source: http://desitoons.blogspot.in/2008/05/posts-of-blog-rachanakar_04.html

vahan mujhe bachchon se jaisi aatmiyata aur samman mila tha aur vahan ikattha pariyon sarikhi khoobasoorat ladakiyon men, utana hi khoobasoorat unaka dil aur dimag dekhane ko mila tha use dekhakar main chamatkrit tha. lekin usase bhi bada chamatkar meri aankhon ke samane, badi tadad men, tebul par, saje, tarah tarah ke pakavanon aur vyanjanon ke roop men, ghata tha. apane yahan shadi byah jaise samarohon par, vyanjan banane men mahir kaitarars, do din pahale se, apani badi toli ke sath, din rat jutakar kam karate hain tab jakar itane veraiti ke vyanjan taiyar kar pate hain lekin us ladake ke ghar to, n hi koee kaitarar tha n hi malakin ka koee madadagar mujhe kahin dikhaee pada tha, bavajood isake vahan mujhe itane veraiti ke vyanjan taiyar mile, yah kaise sanbhav huaa? yah bat, kisi anaboojh paheli kee tarah, mujhe pareshan kie huee thi lekin mere bhitar kee yah paheli, ek din, khud bakhud sulajh kar, isaka bada sahaj sa hal mujhe samajha gaee thi.

us din mere khud ke ghar men isi tarah ke ek samaroh ka aayojan tha, aur usamen aamantriton kee tadad bhi thik vaisi hi thi. apane yahan, chhote se chhote samaroh ke lie log hafton pahale se, kaitarar, tent haus tatha khane pine ke saman tatha sabji bhaji, tel masale ikattha karane men vyast hue rahate hain, lekin mere yahan, yahan ke hisab se, itana bada aayojan tha fir bhi bachchon men kisi bhi tarah ka tanav ya vyastata nahin thi. ek din pahale bahoo beta, dukan gae aur kar men ladakar sara saman ghar le aae. aayojan ke din main kafi tanav men tha kaise bevakoof hain ye bachche inake ghar men itana bada aayojan hai lekin inhen isakee jara si bhi koee paravah hi nahin hai. us din main subah kafi jaldi uth gaya tha aur naha dhokar taiyar ho liya tha lekin bachche subah kafi der tak sote rahe the. dekh rahi ho n, aaj inake ghar men itana bada aayojan hai aur e log abhi tak tang pasare so hi rahe hain mainne patni se unakee shikayat kiya tha to, usane bhi, bachchon ke laparavah rahane kee bat par, unhen kosa tha lekin, jaisa bharatiy bapon kee, be-jaroorat jaisi baton ko bhi jaroori banakar, apane bachchon par bigadane aur apani bagharane kee aadat hoti hai, mera bigada mood dekhakar patni samajhee gayi thi ki main jaroor bachchon ko kuchh n kuchh ulta pulta bolane vala hoon. usane mujhe samajhaya tha ki jhoothamooth ka ham logon ko apana dimag kharab nahin karana chahie, karana aur sanbhalana unako hai isalie yah unaka hedek hai ham log isako lekar bekar ka kyon jhakhen. itana hi nahin subah kafi der so lene ke bad, jab donon uthe the to bhi, beta chay pikar sofe par ladakar pasar gaya tha aur bahoo rasoee men nashta banane chali gaee thi. ajib bat hai aaj inake ghar, sath sattar logon ka khana hai lekin usake lie yahan mujhe taiyari nam kee koee chij hi nahin dikh rahi hai oopar se ve itane sust aur beparavah hai jaise aayojan, inake ghar men nahin balki doosare ke ghar men hain aur e log host nahin, balki apane hi ghar men gest hokar pahunche hon.

haloki main unako kuchh bola nahin tha lekin bhitar hi bhitar, unakee laparavahi aur susti dekh, jal bhunakar khak huaa ja raha tha. lekin nirdharit samay se kafi pahale, hamare yahan jab karon men bhar bhar kar log pahunchana shuroo kie the to unake sath sirf unakee patniyan aur bachche nahin the balki sabake sath, bade bade bhagaunon men, ghar men taiyar, tarah tarah ke pakavan aur vyanjan bhi the. jab log use la lakar kichen men rakhana shuroo kie the to vahan itane bhagaune ikattha ho gae the ki utani badi rasoee, unhen rakhane ke lie chhoti padane lag gaee thi. aane valon men apani maon ke sath aae bachche to, dhama chaukadi machane ke lie gemaroom men chale gae the aur unake bap, hal ke kursi, sofe par lad pasarakar, gappe ladane men jut gae the lekin unakee patniyan kichen men, ghar se banakar late late jo saman thande hokar bemaja aur besvad ho jate, kuchh to, aise vyanjan talane, bhoojane aur pakane men jut gaee thin aur kuchh salad aur chatani jaisi chijen katane pitane men vyast ho gaee thin. koee bhi aurat ya mard, kisi doosare ke ghar ya rasoee men ghusega to use, us ghar ke bhitar, ya rasoee men, usakee jaroorat ke saman kahan kahan rakhe hue hai itana tak to, ghar vale se poochhana hi padega. lekin, yahan kichan men juti ladakiyan, apani jaroorat ke saman, kichen ke khanon se is tarah nikal nikal kar le rahi thin jaise vah unaka khud ka kichan ho aur sare saman, unhonne khud se sajakar rakha huaa ho. are vah....... ghar ka malik sofe par pasara logon se gappen lagane men juta huaa hai tatha malakin bina kam ke khali baithi hamajoliyon ke sath duniya jahan kee baten batiyane men mashagool hain. yahi hai bharatiy sanskriti men, hamare bujurgon kee samoohikata aur sahayog kee asal parikalpana, jo mujhe usake khanti svaroop men, bharat men to kahin dekhane ko nahin mili thi lekin amarika aakar n sirf mainne, apani aokhon ke samane use usake khanti svaroop men, ghatit hote dekha tha balki yahin par, mainne apani sanskriti men samajik samarasata tatha sah astitv ke lie, samoohikata aur sahayog ke madhyam se hamare manishiyon ne sabako ek mala men goonthane pirone ka jo bada saral sa aur karagar nuskha eejad kiya hai use bhi bade achchhe se jana tha.

apane ghar se, do tin ghar hatakar, ek dakshin bharatiy parivar rahata tha. ek din, unake yahan, ham saparivar khane par aamantrit the. apane ghar me, samaroh ke aayojan ke bad, main in logon ke aayojanon ke pichhe ka sara rahasy jan gaya tha. jo ladakee jis tarah ka vyanjan banane men siddhahast hoti hai, jab doosare ke ghar, kisi samaroh ka aayojan hota hai to vah usamen, us vyanjan ko banakar le jati hai main yahi samajhata tha. lekin jab mujhe apane padosi ke ghar par bhi usi tarah, badi tadad men, tarah tarah ke svadisht aur lajij vyanjan khane ko mila to main, fir soch men pad gaya tha. isake yahan to sirf mera hi parivar aamantrit tha aur mere yahan se koee usakee madad men bhi nahin pahuncha tha, fir bhi yahan, itane verayati ke lajij vyanjan, yah kaise sanbhav huaa? khane ke bad, ghar kee malakin kee tarif karate samay, mere man men aaya tha ki usase poochhoon, ki tumhare akele se, itane sare svadisht aur lajij vyanjan taiyar karana sanbhav kaise huaa? lekin mainne usase poochha nahin tha. ghar aakar, bahoo se yah bat poochha, to usane bataya tha ki, panch sat din pahale se hi log ise banane men jut jati hai aur bana banakar frij men rakhati jati hain isalie aisa sanbhav huaa.

hamare, ghar kee hi lain ke aakhir ke ghar men, ek malayali parivar rahata tha. un logon ne apane yahan ek din, saty narayan vratakatha ka aayojan kiya huaa tha. jo purohit katha sampann karavane ke lie vahan aae hue the ve dhoti kurta men the aur apani kar se aae the. ghar ka malik, kurta aur pili dhoti pahane tha aur malakin khoobasoorat banarasi sadi men, kisi dulhan kee tarah saji huee thi. pooja ka ghar unhonne kisi mandap kee tarah sajaya huaa tha. pandit ji jab pooja karavane baithe to us bade kamare men sabhi bachche tatha vahan jute aurat mard bhi aakar baith gae the. pooja ke pahale, sanskrit men mantr bolakar kul devata, gram devata se lekar tamam devi devataon aur digapalon tatha navagrah ke devataon ka aavahan karake unako aasan dekar, naivedy samarpit karane ke bad unaka dhoop dip se poojan kiya jata hai, isake bad satyanarayan katha ke panchon adhyay kahe jate hain aur ant men havan aur aarati hoti hai. pandit ji, devataon ke aavahan ke lie sanskrit ke jo bhi shlok bolate the ve, itane spasht aur shuddh hote the, sath hi unakee aavaj aur deh kee bhangima aisi hoti thi jaise sachamuch ke sare devata, aakash men baithe hue ho, aur pandit ji apane mantrochchar se unhen aakash se utarakar, vedi par aa birajane ka nivedan kar rahe ho. unake nivedan par, jab devata vahan aa utarate the to bade aadar ke sath ve unhen, unaka aasan dekar, unake sthan par baitha dete the. iha tishth? saty narayan katha ka panchon adhyay unhonne khud se nahin kaha tha. use kahane ke lie, vahan aae, jitane bhi bachche the, sabako unhonne panch grupon men bant diya tha. isake bad, unhonne, apane baig se, pahale se taiyar rakhi, char panch panno kee natthi kee huee, kaee parchiyan nikala tha aur ek ek adhyay kee parchiyan pancho grup men bant diya tha. un parchiyon men panchon adhyay ke sanskrit ke shlok, roman lipi men likhe hue the. shlok ke bad, unaka arth aur bhav unhonne angreji men anuvad kiya huaa tha. jis grup ke bachchon ko, katha ka jo adhyay kahane ko mila tha ve pahale sanskrit ka shlok poora padhate isake bad usaka angreji men arth kahate. jahan kahin bachche, sanskrit ke shlokon ke uchcharan men galati kar dete pandit ji bade pyar se, use tonk kar, usaka sahi uchcharann, sunakar usase fir se vah shlok bolavate. vahan jitane bachche grupon men baithe hue the unake sanskrit ke shlokon ka gayan sunakar lagata tha ki sabhi shlok pahale se hi, unhen yad hai aur un shlokon ke bhav aur arth ka bhi unhen achchha gyan hai. jitani der tak pooja hoti rahi, sabake sab bade bhaktibhav se vahan baithe usamen shamil rahe the. vahan par bachchon se lekar bado tak men jaisi tanmayata aur shraddha mainne poori pooja ke dauran dekha, vaisa bhav, bharat men mujhe n hi yahan ke purohiton men dekhane ko milata hai aur n hi, katha men pahunche logon men hi.

khana pina khatm karake, jab main pati patni, vahan se chalane ko hue, to main ghar ke malik malakin ko talashane lag gaya tha. malakin auraton ke bich ghoom ghoomakar unhen khilane men juti huee thi aur malik khane se nivritt ho chuke apane mitron ke bich baitha, gappen mar raha tha. mainne use bulakar, usase chalane kee ijajat liya tha to usane, mera nihora karate hue mujhase nivedan kiya tha bas ek minat apana samay hamen aur dijie ankal ji, bas ek minat, mujhase itana nivedan karane ke bad, vah bhagata huaa auraton ke bich vyast, apani patni kee banh pakadakar use khinchate ghasitate hamare samane le aakar khadi kar diya tha. main aur patni, agal bagal hi khade the. donon hamare, samane khada hokar apane donon hath apane sine par jod, aankhe band kar, hamari prarthana men kuchh budabudae the isake bad donon hath jode jode hi apane ghutanon par baith gae the aur usi tarah vahan bhi prarthana kie the isake bad donon jamin par dandavat lot gae the aur apane donon hath hamare panvon kee taraf badha kar jamin par kafi der tak usi roop men dandavat pade rahe the.

he bhagavan .......... main yah kya dekh raha hoon? dandavat padakar, pranam karane kee bat main kisse kahaniyon men bahut suna tha. chhath jaise parv ke mauke par, kaee aurat mardon ko, jamin par lot lot kar ghat kee taraf jate bhi dekha tha. dev sthanon ko jate raston par bhi dandiroop men, apane isht ke darabar men hajiri lagane jate logon ko bhi mainne dekha tha lekin vah sab, mahaj mere dekhane aur sunane tak hi simit tha. unhen dekhakar agar kabhi kuchh mere dhyan men aaya tha to bas itana hi ki ve, log, kisi uddeshy ke lie mannaten mane rahe honge aur unakee vah mannat poori ho gaee hogi isalie ve is tarah lot lot kar apane aaradhy ke pas ja rahe hai. isake siva, dandavat padakar pranam karane ke pichhe ka asal kya hai isake bare men kabhi mera dhyan hi nahin gaya tha. lekin jab us ghar men, pati patni donon dandavat hokar, apane hath hamare panvon kee taraf badhakar jamin par pad gae the to mera samoocha sharir ganagana utha tha aur mujhe laga tha mere bhitar ka chaitany, un donon kee taraf undelata chala ja raha hai. mere lie, yah bade ajib tarah ka aur alaukik anubhav tha. vahin par, apani sanskriti men, shreshthon aur mahatmaon ke panv chhookar tatha dandavat padakar pranam karake, unaka aashirvad lene ke pichhe ka asal matalab meri samajh men pahali dafa aaya tha. panv chhookar ya dandavat padakar pranam karane ka matalab, hain apane sampoorn ka samarpann, aisa samarpan jisamen do aatmaon ke bich chaitany ke pravah ke marg men, ahankar, jo ek badi divar banakar aa khada hota hai, usake visarjan ka ek bada saral aur karagar nuskha. ahankar ka visarjan hote hi jis tarah pani kee dhar dhalava kee taraf bahane lagati hai thik usi tarah chaitany, pranam karane vale kee taraf pravahit hona shuroo ho jata hai. chaitany ka pravah, ek alaukik ghatana hai, yah yachak aur data ke bich kuchh mangane ya dene ya len den jaisi duniyavi kriya nahin hai. balki donon ka, donon ko, apana sampoorn nyochhavar kar dene jaisa hai. duniya ke sabhi granthon men aur santon aur mahatmaon ne, eeshvar prapti ke lie jis samarpan kee bat kaha hai vah yahi samarpan hai. aisa hi samarpann, do logon ke bich, jab prem hota hai tab bhi dekhane ko milata hai. prem ke hone par, donon men se koee, kisi se n to kuchh mangata hai n hi kisi ko kuchh deta hai, balki donon hi donon par nyochhavar hue rahate hain, vahan donon men lootane aur lutane jaisi koee duniyavi kriya nahin hoti balki donon hi apana sanpoorn doosare par luta dene ko utavale hue rahate hain.

hamare ghar men ek nae mehaman ka aagaman hone vala tha. usake aane ke din, subah, abhi ham log soe hi hue the ki bete ne hamen aakar bataya tha ki mehaman ne apane aane kee soochana kee ghanti baja diya hai. usake aane kee soochana se vah, buri tarah uttejit tha. isake pahale, tisari pidhi ke prasad se dada dadiyon, nana naniyo kee pulak aur unaka kilakana, kudakana main dekh chuka tha lekin isaka anubhav, kitana alaukik aur romanchakari hota hai, vah apane ke aane par hi samajh paya tha. beta, hamen hadabadaya dekh, hamase kaha tha, aap log aaram se taiyar hoie, main patni ko lekar aspatal ja raha hoon aur vah use lekar aspatal chala gaya tha. usake jane ke bad, mainne dekha tha ki aspatal valon ne dilivari ke bad, jachcha aur bachcha donon kee jaroorat kee ek kit, tatha doosare kaee samanon kee list, bete ko, is hidayat ke sath pakadaya huaa tha ki vah unhen, aspatal aate samay, apane sath jaroor lekar aave. lekin beta, hadabadi men, sara saman, ghar par hi chhodakar, aspatal bhag liya tha. usake jane ke bad, patni ne mujhe bataya tha ki, bete ko jo saman lekar aspatal jana tha vah to yahi rah gaya hai. he bhagavan, ab main kya karoon? ek to mere lie yah ekadam anajani jagah, doosare bina kar ke yahan, ek kadam bhi ja sakana namumakin hota hai. ham log kar bhi chalana nahin janate aur agar chalana bhi janate hote to bhi, ham intaraneshanal draiving laisens, kahan se late. khuda n khasta hamare pas vaisa draiving laisens bhi hota to bhi yahan ke yatayat ka jaisa sakht kanoon hai sadakon par sab kuchh jitana svachalit aur haeetek hai, ek sau tis chalis kilomitar se kam kee raftar par sadakon par karen chalaee hi nahin ja sakati aur is sabase oopar, bharat men rod par baen chalane ka niyam hai jabaki yahan sab kuchh dahine chalata hai vaise men bharat ke mahir se mahir draivar tak, yahan kee sadakon par karen chalane kee himmat n kare, to ham jaise kamajoron kee kya majal jo yahan kar chalane kee bat soch bhi len. ham donon ke bich, saman ko lekar, abhi charcha chal hi rahi thi ki isi bich, hamare ghar kee ghanti ghanaghana uthi thi. lo aadhe raste se hi lautana pada n use? beta hadabadi men jo badi chook kar diya tha is par khijh men badabadata main, jakar daravaja khola tha to, mere ghar kee lain kee do ladakiyan mujhe namaste karake, bhadabhadati sidha bahoo ke bedaroom men ghusakar aspatal le jane vale samanon se bhari ataichi uthakar, bahar hal men nikal laee thin aur use kholakar usamen rakhe samanon ka, list se milan karane lag gaee thi. ataichi men, list ke mutabik do tin saman nahin the. itani subah, is samay kahan kahan ke stor khule honge, aur kis stor men, ve saman unhen milenge is par donon ne charcha kiya tha. isake bad ek ladakee, bina mujhase kuchh poochhe ya batae ya paise kee jikr ke, apani kar lekar, use lane ke lie daud padi thi aur doosari ladakee, sara saman ataichi men sahej kar apani kar kee pichhali sit par dala tha aur use lekar aspatal daud gaee thi. isake bad jo mere ghar kee tatha fon kee ghanti ghanaghanana shuroo huee thi aur logon ka, apane gharon se mere ghar aur vahan se fir aspatal ke bich, daudari shuroo huee thi to, jab tak jachcha, bachcha vapas ghar nahin aa gae the tab tak unakee daud chalati hi rahi thi. koee apane ghar se ham donon ke lie khana banakar pahuncha rahi hai to koee nashta koee tharmas bharabharakar chay la rahi hain, to koee bete bahoo ke lie, tifin men bharakar khana aur nashta aspatal pahuncha rahi hai. un logon ne, us samay apana ghar sanbhalane ke sath sath aspatal se lekar, ham donon tak ko jitani kushalata se sanbhalakar hamen nishchit kar diya tha aur is bat ka hamen jara sa kahi, aabhas tak nahin hone diya tha ki ve apane nahin hai use dekhakar main n sirf gahare tak abhibhoot tha balki buri tarah chakit bhi tha. bharatiy samaj men, is tarah ka bahanapa bhaeechara aur parivarikata, aaj kahan kahin dekhane ko milati hai?

sab kuchh achchha achchha nipat jane ke bad, ek din, dopahar ke samay main, apane ghar ke makanon kee katar ke charon taraf bane raste par tahal raha tha to, do agal bagal ke gharon kee malakinen, donon bharatiy, apane apane ghar se bahar nikal kar, dhoop senkati huee aapas men gapiya rahi thin. mujhe dekhakar donon apane hath jodakar mujhe pranam kee thi to main, unake karib jakar khada ho gaya tha. daraasal, yahan aakar, jo bharat main, apani aankhon ke samane gujarate dekh raha tha vah mere lie tha to purana hi, lekin usaka roop, arth aur mayane, ekadam naya aur anootha tha. vah isalie ki jo ladakiyan, bharat ke ladakon ke sath byahakar, yahan unakee bahuen banakar aaee hain, ve sabakee sab yunivarsitiyon, teknikal instityooton tatha prabandhan sansthanon se achchhi digriyan lekar nikali ladakiyan hai aur jin gharon se ve aaee hai unake man bap bhi achchhi hi haisiyat rakhate honge. bharat kee is star aur haisiyat vale gharon kee betiyon aur bahuon ko, main kafi karib se dekha tha. kaee men jis tarah ke thasake mainne dekhe, ise dekhakar mujhe laga ki jaise unhen koee surkhab ke par lage hue hon aur prithvi kee duniyadari se unaka koee matalab hi n ho. madarn aur apadet dikhane aur dikhane, ke nashe men koee koee itana choor huee rahati hai aur doosaron ke samane aisi shekhi bagharati hai jaise samoochi duniya unakee jootiyon tale ho. chay banana? na baba na, yah apane bas kee bat hi nahin hai, mujhe to yah tak pata nahin hai ki chay men chini dali jati hai ki namak. o gad... tum rotiyan senkati ho? senkogi hi, kyon ki tum bahin ji jo thahari, mere ghar ke mali, vo, vo, ghasite jaisa koee nam hai n tere bap ka aur teri man ka nam, meri naukarani ramapiyariya jaisa kuchh hai n? kisi ne agar unake samane, choolhe chauke ya duniyadari nibhane kee bat kar diya to us samay, unaka bigada munh dekhane layak hota hai. lekin yahan, jitanon ko mainne dekha sab, kee sab, ko aala darje kee man, patni aur kushal grihasthin dekha. aakhir e ladakiyan bhi to unhin ke bich se aaee huee hai aur yahan aane ke pahale aisa bhi nahin hai ki unake man bapon ne, unhen, kisi achchhe skool men, duniyadari kee, alag se talim dekar bheja ho. fir donon men itana bada antar kaise hai? yah saval mujhe bhitar hi bhitar pareshan kie hue tha. hamare ghar ke bagal kee donon padosinon ne, jab mujhe dekhakar, apane hath jod, mujhe pranam kiya tha to yah sochakar ki, apane prashn ka uttar janane ka mere lie yah ek achchha mauka hai kyon n main in donon se hi jo poochhapachhor karana hai, use karake, apane bhitar kee akulahat shant kar loon. isalie main unake thoda aur karib jakar rook gaya tha. aisa hai bete ki mere bhitar ka ek prashn, mujhe kafi dinon se pareshan kar rakha hai, use main tum donon se poochhana chahata hoon yadi tumhari ijajat ho to...........

poochhie ankal ji badi khushi se poochhie agar ham janate honge to usaka javab jaroor denge!
aisa hai ki, tum log, jo bharat se yahan byah kar aaee ho sabakee, sab achchhi padhi likhi aur achchhe gharon se bhi ho. tum logon kee jab shadiyan huee hogi to tumamen se koee abhi padh hi rahi hogi aur koee, apani padhaee khatm kee hogi. doosari tamam ladakiyon kee tarah, tum bhi duniyadari ke mamale men ekadam kachchi, anagadh aur anadi hi rahi hogi bavajood isake tum log, sabakee sab, itani achchhi man, patni aur kushal grihasthin hone ke sath sath, tarah tarah ke pakavan tatha vyanjan banane men itani siddhahast aur mahir kaise ho?

mera prashn sunakar donon men se ek ladakee, bade jor se thaththakar hansi thi aur thoda sochane ke bad, usane mujhe jo javab diya tha use sunakar mera man gadagad ho utha tha.

aisa hai ankal ji ki achchhi man, patni aur kushal grihasthin hona to ham ladakiyon kee sahajavritti hai. alave isake, hamari mane aur ghar parivar, hamare paida lene ke sath hi, sugadh grihini ke sare gunn, hamen hamari ghutti men pilana shuroo kar deti hai aise men, ham duniyadari ke mamale men anagadh aur anadi kaise rah sakate hain? rahi hamari pak kala men siddhahast aur mahir hone kee bat to use ham karate karate sikh jate hain aur jo hamen nahin aata use ham doosaron se pachhakar sikh liya karati hai.

dalas men vaise to chhote bade kaee mandir hai lekin jahan hamara ghar tha vahan se sath sattar kilomitar kee doori par, kafi lanbi chaudi jagah men ek bada vishal aur bhavy mandir bana huaa hai. vah mandir yahan ke logon ne apanon ke bich, chande ikattha karake banavaya hai. us mandir ka nirmann, dakshin bharat ke mandiron kee tarj par kiya gaya hai. kahate hain ki is mandir ko banane ke lie, dakshin bharat ke shilpi aur karigar, yahan aae hue the. mukhy mandir ke bhitar, balaji se lekar, bramha, mahesh, durga, kali, hanuman tatha doosare tamam devi devataon kee moortiyan sthapit kee huee hai. mandir se thoda hatakar, ek bada kanfrens hal bana huaa hai. samay samay par bharat se bade bade sant aur mahatma yahan padharate rahate hain aur jab ve padharate hain to isi mandir ke prangan men bane aavason men unhen thaharaya jata hai aur yahan ke bade kanfrens hal men unaka satsang aur pravachan hota hai. bharat ke sabhi pramukh tyoharon ka bhi yahan aayojan kiya jata hai, jisamen yahan ka bharatiy samuday badi, tadad men ikattha hota hai aur sab milakar use vidhivat manate hain.

jindagi chahe deshon kee ho, logon kee ya jiv jagat, kee sabaka sanchalan aur niyantran prakriti karati hai. usi kee yah satta hai aur vahi isaka badashah hai. apani samoochi satta ke kushal sanchalan aur us par majaboot niyantran ke lie, bhay ko usane, vajradand kee tarah apanaya huaa hai. ek ko, doosare ka bhojan banakar, har kisi ke pichhe, usake khane vale ko dauda rakha hai jhapatta maro, nahin mar sakate ho, to fareb karake khao anyatha bhookh tumhen kha jaegi. bhago, nahin bhag sakate ho to chhal, kapat aur pakhand karake, apani jan bacha lo, nahin to tumhare pichhe pada tumhara kal, tumhen kha jaega. yah kha lie jane kee dar, jis tarah sabake pichhe padakar, sabako bhishan roop se aatankit aur asurakshit karake rakhata hai yahi prakriti ka, apane samrajy ko sanchalit aur niyantrit rakhane ka, karagar hathiyar hai. choonki aadami bhi, prakriti ke samrajy ka hi ek jiv hai isalie doosaron dvara kha lie jane ka bhay aur apane jinda rahane ke lie doosaron ko kha lene kee bhookh, usamen bhi vaisi hi hai jaisa ki prakriti ke jiv jagat ke doosare sabhi jivon men hai. lekin aadami aur doosare jivon men ek bada fark hai aur vah fark yah hai ki, aadami doosaron se jyada chatur aur samajhadar hai. sath hi usamen, apani chaturaee aur samajhadari ke behatar istemal ka hunar bhi hai. apane isi hunar ke chalate, aaj vah n sirf, aadami bana huaa hai, balki prakriti ke bad, prithvi ka doosara sabase bada khiladi bhi ban baitha hai, aur usi kee tarah sabal, saksham aur samarth bhi. samajhadari kee apani isi khasiyat ke chalate, usane bhookh ko, usakee samagrata men samajha hai aur apani chaturaee se vah use, palakar apana tahaluaa bana liya hai. usane samajha hai ki bhookh, jo sabhi, utpaton aur upadravon kee jad hai vah usake pet se shuroo hokar dimag aur dil se bhi gahare usake, jivan ke mool tak apane panv pasare baithi huee hai aur use kha jane ke lie kisi bhoodharakar kar rakshas kee tarah, dahadati chinghadati usake pichhe lagi rahati hai, sath hi usane yah bat bhi achchhi tarah samajh liya ki bhookh itani prachand aur shaktishali hai ki usase ladakar ise parast nahin kiya ja sakata. isalie usane use, palatoo banana shuroo kar diya. sabase pahale usane tan aur pet kee bhookh ko, palatoo banane ka vigyan vikasit kiya aur use apane kaboo men karake ek bada aur shaktishali morcha fatah kar liya. fir man kee bhookh aur vahan se chalakar jivan ke mool par kundali marakar baithi bhookh tak ko samajhakar, use bhi palatoo banane ka vigyan vikasit kiya. lekin usane apani samajhadari se deh, man aur jivan ke mool men ladi baithi bhookh ko samajhakar, apani chaturaee ke bal par, us par kaboo rakhane ke vigyan ke vikas se, apane manushy hone ke jis bhi mukam par pahunch liya ho, lekin apane bhitar ke janavar ke, hinsa tatha jhooth fareb ka jal rachakar, apane shikar ko patakhani dekar ya fosakar use marakar kha jane kee apani vritti par kaboo nahin kar saka. isalie, aaj bhi bhitar se, vah janavar ka janavar hi hai, thik usi kee tarah histra, kunabaparast, kabaili tatha vaisa hi, aatankit tatha asuraksha se grast. aisa nahin hai ki vah apane bhitar kee is bhookh ko samajha hi nahin, samajha usane aur achchhi tarah se samajha aur ise samajhane ke bad, ise bhi palatoo banane ke lie usane, doosaron ke dvara khud ko kha lie jane ke dar aur aatank se mukti ke lie, usane, apane ko doosaron ka tatha doosaron ko apana poshak banane ke lie paraspar ke sahayog aur bhaee, chare, ke madhyam se sabako bhay aur aatank se mukt karane ka bada karagar, hathiyar, vikasit kar liya. lekin choonki yah hathiyar usaka khud ka nirmit tha isalie vah, poori tarah khalis aur shuddh hone kee bajae, bhitar se lekar bahar tak, isake reshe reshe men, banatoopana aur dogalapan samaya huaa tha, jisake chalate, usaka yah nirman poori tarah banavati aur dhokhe kee tatti banakar rah gaya. parinam isaka yah huaa, ki isase logon men paraspar vishvas badhane kee bajae, unhen, ek doosare ke prati jyada shankalu aur chaukanna rahane par majaboor kar diya. isilie aaj jindagiyan, chahe aadami kee ho ya deshon kee, prithvi ke doosare jiv jagat kee tarah hi, sab ek doosare se dare sahame rahate hain aur apane bhitar ke isi dar aur aatank ke chalate, ek doosare ko patak pachhadakar parast kar dene ke kam men jute rahate hain. aur is tarah samoochi prithvi par, har samay, ghoshit aur aghoshit yuddh chhida rahata hai. aisa yuddh, jisake lade jane ka n to koee nishchit maidan tay hota hai aur n hi usake lie pahale se nirdharit, koee kayada kanoon hi bana hai. choonki yuddh jitana hi sabaka uddeshy hota hai isalie apane pratidvandi ko gherakar, apane shikanje men le lene ke lie, sab apani apani bisaten bichha kar apani apani goten aur chalen chalate rahate hain, aur kisi ke thoda sa kamajor ya gafil padate hi, us par toot padate hain. jahan tak is sangram men jit ka saval hai to isake lie jaroori nahin hai ki pratidvandviyon men, apane deh se jo sabase jyada majaboot hoga vahi jitega. yahan jit usakee hoti hai jo apani sharir se chattani hone ke sath sath, apane dil aur dimag se bhi jivat vala hota hai jo apane pratidvandi kee kamajor nason ko achchhi tarah pahachanata hai aur use dabakar usase chhadi bulava leta hai. chakama dekar, use hakka bakka kar dene kee kala men mahir hota hai aur usakee majabootiyon ko bhedakar use ghutane tekava dene men saksham hota hai, vahi is yuddh men vijayi hota hai aur is sab men pravin aur samarth vahi ho sakata hai jo dhanabal janabal aur shastrabal ke sath gyan aur vigyan men prabal roop se sanpann hota hai.
amarika aaj isalie ativishisht aur advitiy nahin hai ki aarthik roop men vah, ati sampann desh hai ki usake pas tarah tarah ke nayab aur marak hathiyar hai tatha apane gyan aur vigyan se vah antariksh se lekar samudr kee gaharaeeyan tak nap lene men samarth hai. ki usamen itani jivatata hai ki durdant aur durgam tak pahunch lene tatha alanghy ko langh lene ka usamen adamy sahas hai, ki pravah ko manachahe dhang se modakar apani ichchhanukool pravahit kar lene kee usamen prabal kshamata hai. in tamam kshamataon aur dhanasanpada se sampann vah aaj prithvi ka akela desh nahin hai balki us jaisi sampannata aur kshamata ke aur bhi kaee desh isi prithvi par maujood hai. fir aisa khas kya hai, amarika men jisake chalate vah aaj duniya ka ativishisht aur advitiy ka darja prapt desh hai? is prashn par barikee se gaur karane par jo bat meri samajh men aaee vah yah in tamam visheshataon aur kshamataon ke sath sath amarika men mujhe jo sabase alag aur khas dekhane ko mila tha, vah tha prakriti ka apane samrajy ke sanchalan aur niyantran ke lie, maryaditon ke prati vinamrata tatha sahayog tatha amaryaditon ke prati poori tarah kroor aur nishthur ho uthane ka usaka jo vidhan hai thik usi se mel khata unaka samoocha sistam aur vidhan. aisa sistam, jisamen n to kisi laffaj aur khurapanchi ko laffaji aur khurapanch karane kee jara si bhi chhoot hai n hi kisi farebi ko fareb karane kee thodi si bhi jagah di huee hai. kunaba paraston aur kabailiyon ke lie jisamen sans tak lene tak kee gunjaish nahin hai tatha logon kee kamajoriyan aur nakaratmakataon ko bhunakar, apana ulloo sidha karane men mahir logon ko jahan thodi si bhi mohalat n ho, itana nishpaksh aur nishthur sistam ki yadi amarika ka rashtrapati bhi katar men khada ho, to use bhi apana nanbar apane par hi aur vah bhi joote utarane ke bad hi, aage kadam badhane kee ijajat di jati hon aur yadi usane bhi kisi sistam ke ullanghan kee gustakhi kar diya aur vahan tainat adana sa karmi, usakee banh pakad liya to, doosaron kee tarah hi use bhi, usake samane natamastak ho jana hai aur vah sab bhogane ke bad hi usakee mukti hai jo vahan ke vidhan men likha huaa hai. doosari badi khasiyat jo mujhe is mahan desh men dekhane ko mili thi vah tha yahan ke logon ka aatmavishvas! itana prachand aatmavishvas ki dushman se dushman desh ka hi koee kyon n ho, amarika kee dharati par panv rakh diya to vah apana hai. fir n to vah yahoodi hai aur n hi eesaee, ya hindoo ya muslim. n vah roosi hai aur n hi chini vah hai to sirf aur sirf amarikee. aur jis desh ke logon ke bhitar itana aatmavishvas bhara ho ki unhen har chehara, jis bhi roop ya rang ka ho, sabake sab apane aatmiy ke chehare sarikhe dikhen, to vah mahan dharati aur us dharati ke mahan bashinde, anupam aur advitiy ke alave, doosare kuchh ho hi nahin sakate.