source: http://desitoons.blogspot.in/2008/10/posts-of-blog-rachanakar_10.html

meri tin prabal ichchhaen hain. pahali yah ki main pyano bajaoon . doosari main apani patni kee kam se kam ek bar pitaee karoon aur tisari ki main bhi jel jaoon. ab pahali ichchha poori karane ke lie 20 guna 50 vargafut ka makan paryapt nahin hai usake lie to ek shanadar mahalanuman bangala chahie. bangale ke bahut bade hal men rakha huaa pyano chahie. hal men chakkar lagati huee sundar premika aur gusse men aag baboola hota huaa usaka bap bhi chahie fir pyano bajane men ek pareshani yah thi ki use donon hathon se bajana hota hai. mainen ab tak sirf haramoniyam hi bajaya hai aur vah bhi ek hath se yadi donon hathon se bajata to hava kaun bharata. hava bharane par hi bahut si chijen bajatin hain. meri patni ne salah di ki vah pair failakar baith jayegi aur main usake pairon par donon hathon se pyano bajane ka abhyas kar loon isase mera abhyas thik ho jayega aur usake donon pairon ka dard. in sabhi men bahut si jhanjhaten tatha kharcha adhik hone ke karan mujhe is ichchha ko chhodna pada.

doosari ichchha jo patni kee pitaee se talluk rakhati thi usake vishay men mujhe ekaek mahasoos huaa ki is prakar kee ichchha doosari or bhi janm le sakati hai. aag donon taraf lag sakati hai. mahilayen bhi puroosh ke saman adhikar prapt karane kee disha men sakriy hain. main apani ichchha ke karan itana bada jokhim uthane ko taiyar nahin tha at: is ichchha ka bhi tyag karana pada.

meri tisari aur antim ichchha jel jane kee abhi bhi balavati bani huee hai. jel jane men aasani yah hai ki isake lie kisi yogyata kee aavashyakata nahin hoti. samaj men do hi sthan aise hain jahan yogyata ka koee mahatv nahin hai ek jel tatha doosara sansad. kisi charadivari ke bahar ladne jhagadne par jab aapako jis charadivari ke andar kar diya jata hai use jel kahate hai par jab kisi charadivari ke andar ladne jhagadne par aapako bahar nikal diya jaye vah jagah sansad kahalati hai. aap soch rahe honge ki yah mukhy vishay se door hat raha hai. ek achchhe vyang lekh kee yahi visheshata hai.

jel aur rajaniti ka to chaddi baniyan jaisa sath hai. apane desh men kuchh log jel chale jate hain to kuchh rajaniti men. kuchh rajaniti men jakar jel chale jate hain to adhikansh jel se rajaniti me chale aa rahe hai . hamari aayat aur niryat niti bahut achchhi hai .

jelon ke vishay men hamari hindi filmon ne sabako itana vishad adhyayan karava diya hai jitana svayan jel ke adhikari bhi nahin janate honge fir bhi jel ke vishay men kuchh mahatvapoorn janakariyo upalabdh karana apana farj samajhata hoon kyonki jis jagah jana hai usake itihas aur bhoogol kee janakari to honi hi chahie. isaka tatpary yah nahin hain ki mujhe jelon ke bare main bahut gyan hai adhikatar log kisi vishay men janakari n hone par bhi us vishay par bat kar lete hai. sahity aur kavita ke kshetr men bhi yahi ho raha hai. jel kee janakari hone se bhavishy men vah aap ke kam bhi aa sakati hai.

jel kee divaren hamesha oonchi aur chaukor pattharon kee bani hotin hain jin par siment ka plastar nahin hota. vaise plastar hota to hai par jel kee divaron par nahin kagajon par hota hai. prasiddh vyangakar sharad joshi ke anusar oonchi oonchi ye divaren kaidiyon ke samane ek chunauti ke roop men khadi hokar unhe hamesha langhane ke lie ek prerit karati rahatin hain. bina plastar kee divaren hone ka ek labh yah hai ki kaidi is bat kee aasani se joch kar lete hai ki kis sthan ke patthar hata kar aasani se bhaga ja sakata hai. jel ke adhikariyon ko bhi yah pata karane men suvidha rahati hai ki kaidi kis jagah ke patthar hata kar bhaga. donon ko fayada hai.

jel ko kuchh manachale sasural kee bhi sangya dete hai kyonki vaho khana pina tatha thaharana muft men hota hai. mere anubhavon ke aadhar par aajakal jel ko sasural manane se behatar hai ki sasural ko jel saman mana jaye. sas sasur ke is vaky men ki ''hamare damad to hamare bete jaise hain'' ke pichhe ek bhayankar shadyantr chhupa hota hai. is brahyavaky ka prayog kar ve aapase ghar ke anek chhote mote kary jaise unako doktar ko dikhana unakee dava lana ya unake kisi rishtedaron ko rel ya bas men baithana ityadi karavate rahate hai.

jel men ek jelar bhi hota hai jo n to kaliya film ke pran jaisa hota hai n hi karma ke dilip kumar jaisa aur n hi angrejon ke jamane ke jelar asarani jaisa. pahale ke jelaron ko bada khoonkhar kism ka mana jata tha kintu aaj ke jelar kayar bhi ho sakate hai aur shayar bhi. aise bhi ho sakate hai jinake n moonchh ho n dadhi aur aise bhi jinake badan par lipati ho sadi.

aajakal jelon men jagah jagah sudhar karyakram aayojit kie jate hai. jab hamane ek jelar se poochha ki aise karyakramon se kya kaidiyon men kuchh sudhar hota hai to ve bole '' aam kaidiyon men to hota hai kintu khaaas kaidiyon ke lie to hamen jel men hi sudhar karana padta hai. ab to yahi dar laga rahata hai ki in khaaas kaidiyon kee saza poori karavane men kahin hamen hi saza n bhugatani pade.