source:

kya mathura , kya barasana - - kya gokul , kya nandaganv! matalab yah ki brajakshetr kee inch - inch jamin par pativrata sushila kee mahima gaee jati thi. log kahate ki agar sakshat pativrata nari ke darshan karana chahate ho to devi sushila ke darshan karo. thi bhi yahi bat. sushila kee jindagi ka har pal apane pati ke lie tha. pati ke darshan kie bina vah jal n piti. ek bar vah apani ek saheli ke yahan gaee. saheli ka pati kahin parades gaya huaa tha. lekin khane ke lie saheli ne nana prakar ke svadisht vyanjan pakae the. sushila yah dekhakar hakkee - bakkee rah gaee. vah to pati kee anupasthiti men ek boond tak grahan karane kee bat n soch sakati thi. isalie usase n raha gaya. vah boli , " bahan , tum kaisi stree ho! tumhare pati to parades men hain aur tumane apane lie itani tarah ke vyanjan pakae hain. bhala ek pativrata ke lie yah sab shobha deta hai! sachchi pativrata to vah hai jo pati ko dekhe bina jal tak n pie. "

sushila kee saheli bade munhafat svabhav kee thi. dil kee bhi vah badi saf thi. boli , " bahan sushila , yah sab dhakosalebaji mujhase nahin chalati. agar main apane pati ke bahar hone par bhi achchha khana khati hoon to isaka matalab yah to nahin hota ki main unhen nahin chahati. main to jaisi khush unake samane rahati hoon vaisi hi unake pichhe bhi. agar koee mujh par ungali uthane par hi tula hoga to use main rok nahin sakati. bakee yah to sirf main janati hoon ya mere pati , ki ham ek - doosare ko kitana chahate hain. " saheli ke is javab se sushila jal - bhunakar rah gaee. usane munh chuniyakar kaha , " yah to sab thik hai , lekin tum pativrata nahin ho. pativrata stree ke lie shastron men likha hai ki pati kee gairahajiri men vah jal tak n pie. " saheli ne isaka bhi karara javab diya. boli , " aise shastr mere thenge se! " ant men bat yahan tak badh gaee ki sushila tunakakar apane ghar laut aaee.

ghar aakar sara kissa usane apane pati ko bataya. pati bhi sushila ko bahut chahata tha aur usakee nishkam pati - bhakti se bahut prabhavit tha. fir bhi kabhi - kabhi use yah jaroor lagata tha ki yah sab dhong hai. agar pati ek mahina tak ghar par n rahe to kya koee stree bina ann - pani ke ek mahina tak rah sakati hai! aur use laga ki yah bilakul asanbhav hai. agar koee jiddi stree is bat par ad hi jae to jivit nahin bach sakati. yah sochakar pati ne sushila kee pariksha lene ka vichar banaya. kaee dinon tak vah tarah - tarah se sushila ko kasauti par kasata raha , lekin sushila har bar khari utarati. kabhi vah snan der se karata , to kabhi khet se dopahar dhale lautata. kabhi - kabhi to aisa hota ki parosi thali tak samane hone par vah bahana banakar bahar nikal jata aur din dhale lautata. lekin sushila ne kabhi bhi pati ke khane se pahale pani tak n piya. ek din sushila ke pati ne kaha , " aaj mera man khir aur puaa khane ka ho raha hai. isalie khoob ilayachi gari dalakar pue aur chiraunji , kishamish , kesar dalakar khir bana banao. " ye donon chijen sushila ko bhi badi priy thin. isalie khoob man lagakar usane ye chijen banaee. kesar aur ilayachi aur desi ghee kee sugandh se banate samay hi sushila ke munh men pani aane laga. chijen bana chukane ke bad sushila ne apane pati se jhatapat snan kar lene ko kaha.

lekin pati ko to us din dhairy kee pariksha leni thi. isalie kafi der tak vah dhil dale raha aur talata raha. sushila ke bar - bar kahane par , aakhir men harakar , vah balti - lota aur rassi lekar nahane gaya. nahane men bhi usane kafi der laga di. idhar sushila kee aaten mare bhookh ke kulabulane lagi thi. lekin jaise hi dehari ke bahar use pati ke khadaoon kee aavaj sunaee di , use dilasa bandhi ki ab to khane ka samay aa hi gaya. lekin jaise hi pati ne dehari de andar pair rakhe , dayen pair kee khadaoon se pair aisa fisala ki vah charon khane chit fail gaya. balti - lota hath se chhootakar door ja gire aur aankhen faili kee faili rah gaee. yah dekha to sushila jis halat men thi vaisi hi daudi pas jakar sir hilaya , aavajen din , lekin sab bekar. pati agar jinda hota tab to bolata hi , lekin usake to pran pakheroo ud chuke the , isalie bhala vah kaise bolata.

sushila kee aankhen dabadaba aaee aur gala bhar aaya. usaka man huaa ki dhad marakar ro pade. lekin tabhi use khir aur pue ka dhyan ho aaya. usane socha ki pati ab mar hi gae hain. rone se ji to paenge nahi. han , aas - pados ke log jaroor jud jaenge. aur tab khir - pue khane ka mauka to milane se raha. isalie behatar yah hoga ki pahale main khir - pue kha loon , tab rona - dhona shuroo karoon. yah sochakar vah chupachap gaee aur jaldi - jaldi khir udane lagi. pue agale din ke lie rakh lie , kyonki unake kharab hone ka dar n tha. asaliyat yah thi ki pati mara nahin tha , balki marane ka natak kie pada tha. isalie apani patni kee yah sari harakaten vah dekhata raha. jab sushila khir khoob ji bharakar kha chukee to jhatapat munh dhoya aur lamba - sa ghoonghat nikalakar pati ke pas gaee aur sine se chipatakar rone lagi. rone ke sath - sath vah yah bhi kahati jati thi - -

" tum to chale paramadham koon , ham hoon soon kuchh bakkhaun (kaho). "

usaka pati kuchh der tak to usake nakali prem aur dukh ko sahan karata raha. lekin ant men usase n raha gaya. aur jaise hi sushila ne apana jumala `tum to chale paradham koon ham hoon soon kuchh bak khau' khatm kiya , vaise hi usake pati ne usise milata - julata ek jumala jad diya. pati ka jumala is prakar tha - -

khir sadopa kari tau puanoon koon tau chak khau. "

ab to sushila kee aisi halat ho gaee ki kato to khoon tak n nikale. use kya pata tha ki usaka pati natak kie pada hai aur usakee pariksha le raha hai! man hi man vah rah - rahakar apane aapako kosati rahi ki yah kya kiya. kyon n jaban par kaboo rakhakar buddhi se kam liya! aur usake bad fir kabhi kisi ne sushila ke munh se apane pativrat dharm kee tarif nahin suni. pahale jaisi dinge hankana ab sushila ne band kar diya tha.

-------.

 

shekhachilli aur kuen kee pariyan
ek ganv men ek sust aur kamachor aadami rahata tha. kam - dham to vah koee karata n tha , han baten banane men bada mahir tha. isalie log use shekhachilli kahakar pukarate the. shekhachilli ke ghar kee halat itani kharab thi ki mahine men bis din choolha nahin jal pata tha. shekhachilli kee bevakoofi aur susti kee saja usakee bivi ko bhi bhugatani padati aur bhookhe rahana padata. ek din shekhachilli kee bivi ko bada gussa aaya. vah bahut bigadi aur kaha , " ab main tumhari koee bhi bat nahin sunana chahati. chahe jo kuchh karo , lekin mujhe to paisa chahie. jab tak tum koee kamaee karake nahin laoge , main ghar men nahin , ghusane doongi. " yah kahakar bivi ne shekhachilli ko naukari kee khoj men jane ko majaboor kar diya. sath men , raste ke lie char rookhi - sookhi rotiyan bhi bandh din. sag - salan koee tha hi nahin , deti kahan se? is prakar shekhachilli ko n chahate hue bhi naukari kee khoj men nikalana pada.

shekhachilli sabase pahale apane ganv ke sahookar ke yahan gae. socha ki shayad sahookar koee chhoti - moti naukari de de. lekin nirash hona pada. sahookar ke karindon ne dyodhi par se hi dant - dapatakar bhaga diya. ab shekhachilli ke samane koee rasta nahin tha. fir bhi ek ganv se doosare ganv tak din bhar bhatakate rahe. ghar laut nahin sakate the , kyonki bivi ne sakht hidayat de rakhi thi ki jab tak naukari n mil jae , ghar men pair n rakhana. din bhar chalate - chalate jab shekhachilli thakakar choor ho gae to socha ki kuchh der susta liya jae. bhookh bhi joron kee lagi thi , isalie khana khane kee bat bhi unake man men thi. tabhi kuchh door par ek kuaan dikhaee diya. shekhachilli ko himmat bandhi aur usi kee or badh chale. kuen ke chabootare par baithakar shekhachilli ne bivi kee di huee rotiyon kee potali kholi. usamen char rookhi - sookhi rotiyan thin. bhookh to itani jor kee lagi thi ki un charon se bhi poori tarah n bujh pati. lekin samasya yah bhi thi ki agar charon rotiyon aaj hi kha dalin to kal - parason ya usase agale din kya karoonga , kyonki naukari khoje bina ghar ghusana namumakin tha. isi soch - vichar men shekhachilli bar - bar rotiyan ginate aur barabar rakh dete. samajh men nahin aata ki kya kiya jae. jab shekhachilli se apane aap koee faisala n ho paya to kuen ke dev kee madad leni chahi. vah hath jodakar khade ho gae aur bole , " he baba , ab tumhin hamen aage rasta dikhao. din bhar kuchh bhi nahin khaya hai. bhookh to itani lagi hai ki charon ko kha jane ke bad bhi shayad hi mit pae. lekin agar charon ko kha leta hoon to aage kya karoonga? mujhe abhi kaee dinon yahin aasapas bhatakana hai. isalie he kuaan baba , ab tumhin batao ki main kya karoon! ek khaoon , do khaoon , tin khaoon charon kha jaoon? " lekin kuen kee or se koee javab nahin mila. vah bol to sakata nahin tha , isalie kaise javab deta!

us kuen ke andar char pariyan rahati thin. unhonne jab shekhachilli kee bat suni to socha ki koee danav aaya hai jo unhin charon ko khane kee bat soch raha hai. isalie tay kiya ki charon ko kuen se bahar nikalakar us danav kee vinati karani chahie , taki vah unhen n khae. yah sochakar charon pariyan kuen se bahar nikal aaee. hath jodakar ve shekhachilli se bolin , " he danavaraj , aap to bade balashali hain! aap vyarth hi ham charon ko khane kee bat soch rahe hain. agar aap hamen chhod den to ham kuchh aisi chijen aapako de sakati hain jo aapake bade kam aaengi. " pariyon ko dekhakar v unakee baten sunakar shekhachilli hakke - bakke rah gae. samajh men n aaya ki kya javab de. lekin pariyon ne is chuppi ka yah matalab nikala ki unakee bat man li gaee. isalie unhonne ek kathaputala v ek katora shekhachilli ko dete hue kaha , " he danavaraj , aap ne hamari bat man li , isalie ham sab aapaka bahut - bahut upakar manati hain. sath hi apani yah do tuchchh bhenten aapako de rahi hain. yah kathaputala har samay aapakee naukari bajaega. aap jo kuchh kahenge , karega. aur yah katora vah har ek khane kee chij aapake samane pesh karega , jo aap isase mangenge. " isake bad pariyan fir kuen ke andar chali gaee.

is sabase shekhachilli kee khushi kee sima n rahi. usane socha ki ab ghar laut chalana chahie. kyonki bivi jab in donon chijon ke karatab dekhegi to fooli n samaegi. lekin sooraj doob chuka tha aur rat ghir aaee thi , isalie shekhachilli pas ke ek ganv men chale gae aur ek aadami se rat bhar ke lie apane yahan thahara lene ko kaha. yah bhi vada kiya ki isake badale men vah ghar ke sare logon ko achchhe - achchhe pakavan v mithaiyan khilaenge. vah aadami taiyar ho gaya aur shekhachilli ko apani baithak men thahara liya. shekhachilli ne bhi apane katore ko nikala aur usane apane karatab dikhane ko kaha. bat kee bat men khane kee achchhi - achchhi chijon ke dher lag gae. jab sare log kha - pi chuke to us aadami kee gharavali joothe baratanon ko lekar nali kee or chali. yah dekhakar shekhachilli ne use rok diya aur kaha ki mera kathaputala bartan saf kar dega. shekhachilli ke kahane bhar kee der thi ki kathaputale ne sare ke sare bartan pal bhar men nipata dale. shekhachilli ke kathaputale aur katore ke yah ajibogarib karatab dekhakar ganv ke us aadami aur usakee bivi ke man men lalach aa gaya shekhachilli jab so gae to vah donon chupake se uthe aur shekhachilli ke katore v kathaputale ko churakar unakee jagah ek nakali kathaputala aur nakali hi katora rakh diya. shekhachilli ko yah bat pata n chali. sabere uthakar unhonne hath - munh dhoya aur donon nakali chijen lekar ghar kee or chal die.

ghar pahunchakar unhonne badi dingen hankee aur bivi se kaha , " bhagavan , ab tujhe kabhi kisi bat ke lie jheenkana nahin padega. n ghar men khane ko kisi chij kee kami rahegi aur n hi koee kam hamen - tumhen karana padega. tum jo chij khana chahogi , mera yah katora tumhen khilaega aur jo kam karavana chahogi mera yah kathaputala kar dalega. " lekin shekhachilli kee bivi ko in baton par vishvas n huaa. usane kaha , " tum to aisi dinge roj hi mara karate ho. kuchh karake dikhao to janoon. " han , kyon nahin? " shekhachilli ne tapak se jabav diya aur katora v kathaputalen men apane - apane karatab dikhane ko kaha. lekin vah donon chijen to nakali thin , at: shekhachilli kee bat jhoothi nikali. natija yah huaa ki unakee bivi pahale se jyada naraj ho uthi. kaha , " tum mujhe is tarah dhokha dene kee koshish karate ho. jab se tum ghar se gae ho , ghar men choolha nahin jala hai. kahin jakar man lagakar kam karo to kuchh tanakha mile aur ham donon ko do joon khana nasib ho. in jaduee chijon se kuchh nahin hone ka. "

bebas shekhachilli khisiyae hue - se fir chal die. vah fir usi kuen ke chabootare par jakar baith gae. samajh men nahin aa raha tha ki ab kya kiya jae. jab sochate - sochate vah har gae aur kuchh bhi samajh men n aaya to unakee aankhen chhalachhala aaee aur rone lage. yah dekhakar kuen kee charon pariyan fir bahar aayi aur shekhachilli se unake rone ka karan poochha. shekhachilli ne sari aapabiti kah sunaee. pariyon ko hansi aa gaee. ve bolin , " hamane to tumako koee bhayanak danav samajha tha. aur isalie khush karane ke lie ve chijen di thin. lekin tum to bade hi bhole - bhale aur sidhe aadami nikale. khair , ghabarane kee jaroorat nahin. ham tumhari madad karengi. tumhara kathaputala aur katora unhin logon ne churaya hai , jinake yahan rat ko tum ruke the. is bar tumhen ek rassi v danda de rahi hain. inakee madad se tum un donon ko bandh v marakar apani donon chijen vapas pa sakate ho. " isake bad pariyan fir kuen men chali gayin.

jaduee rassi - danda lekar shekhachilli fir usi aadami ke yahan pahunche aur kaha , " is bar main tumhen kuchh aur naye karatab dikhaoonga. " vah aadami bhi lalach ka mara tha. usane samajha ki is bar kuchh aur jaduee chijen hath lagengi. isalie usamen khushikhushi shekhachilli ko apane yahan tika liya. lekin is bar ulta hi huaa. shekhachilli ne jaise hi hukm diya vaise hi us gharavale v usakee bivi ko jaduee rassi ne kas kar bandh liya aur jaduee danda danadan pitaee karane laga. ab to ve donon chikhane - chillane aur mafi mangane lage. shekhachilli ne kaha , " tum donon ne mujhe dhokha diya hai. mainne to yah socha tha ki tumane mujhe rahane ko jagah di hai , isalie main bhi tumhare sath koee bhalaee kar doon. lekin tumane mere sath ulta bartav kiya! mere kathaputale aur katore ko hi chura liya. ab jab ve donon chijen tum mujhe vapas kar doge , tabhi main apani rassi v dande ko rukane ka hukm doonga. " un donon ne jhatapat donon churaee huee chijen shekhachilli ko vapas kar din. yah dekhakar shekhachilli ne bhi apani rassi v dande ko ruk jane ka hukm de diya.

ab apani charon jaduee chijen lekar shekhachilli prasan n man se ghar ko vapas laut pade. jab bivi ne fir dekha ki shekhachilli vapas aa gae hain to use bada gussa aaya. use to kaee dinon se khane ko kuchh mila nahin tha , isalie vah bhi jhunjhalaee huee thi. door se hi dekhakar vah chikhi , " kamachor tum fir laut aae! khabaradar , ghar ke andar pair n rakhana! varana tumhare lie belan rakha hai. " yah sunakar shekhachilli daravaje par hi ruk gae! man hi man unhonne rassi v dande ko hukm diya ki ve use kaboo men karen. rassi aur dande ne apana kam shuroo kar diya. rassi ne kasakar bandh liya aur dande ne pitaee shuroo kar di. yah jaduee karatab dekhakar bivi ne bhi apane sare hathiyar dal die aur kabhi vaisa bura bartav n karane ka vada kiya. tabhi use bhi rassi v dande se chhutakara mila. ab shekhachilli ne apane kathaputale v katore ko hukm dena shuroo kiya. bas , fir kya tha! kathaputala bartan - bhade v jin - jin chijon kee kami thi jhatapat le aaya aur katore ne bat kee bat men nana prakar ke vyanjan taiyar kar die.

aaj jindagi men fir ek bar main chaubis maee ke din balgariya men hoon, jab is desh men aksharon ka utsav manaya jata hai... aaj savere se menh baras raha tha. kal se sabhyata kee raksha par vichar karane ke lie jo kanfrens shuroo hogi, usake lie mulkon se log aae hue hain, aur ham sab soch rahe the ki is barasate menh men aaj aksharon ka utsav kaise hoga.. lekin utsav usi aab-tab se huaa, das baje se lekar sadhe gyarah baje tak, jaise har baras hota hai. har ilake ke saikadon bachchon ne, barasate hue menh men jaloos nikala, lal hari pili aur safed jhandiyan laharaee. jinhonne slav lipi banaee thi, un do vidvanon-krial aur maitovi-~kee tasviren laharaeen. aur un aksharon ko istemal karake, jin shayaron aur adibon ne mulk ke gulam sharir men svatantrata kee ruh jagaee thi, un shayaron aur adibon kee tasviren bhi laharaee... main bahut-se shayaron aur adibon ke namon se parichit hoon, imaroj ne bhi inake skaich banae hain, isalie ham donon, juloos ke jhadon par laharaee gaee tasviron se, kaeeyon ke nam pahachanate rahe-vah vapatsarov vah kharisto botef...vah gio milev ..vah eevan vajov...vah kharisto samaranainskee ... aur itane men samane ek jhande se laharati huee ek tasvir dikhaee di-dora gabe kee... 1966 men main pahali bar dora gabe se mili thi, aur milate hi ham donon ko ek doosare kee aisi pahachan ho gaee ki hamane ek doosare se us kee najmen bhi sunin aur dilon kee baten bhi. aur yah silasila pandrah baras chalata raha. jab 1980 men main balgariya aaee thi, dora gabe se usake ghar milane gaee thi, to ek reshami rumal mere gale men dalakar usane kaha tha, `yah hamari aakhari mulakat hai, tum ab agali bar aaogi tab men nahin houngi... mainen usake munh par hatheli rakhi, to usane meri hatheli ko honthon par se hatakar apani chhati par rakh liya, boli, "suno ! mainen ek lambi najm likhi hai-`samudr se baten ' ..." aur is varsh ke aarambh men maine suna tha ki vah samudr se baten karate hue, samudr men lin ho gaee hai... aur dekha samane jo aksharon ka utsav manaya ja raha hai, usamen vah ek tasvir banakar , ek jhade par lahara rahi hai... man kee jis halat men main dilli se aaee thi sirf men janati hoon, ya imaroj aur jaisa ki imaroj ke kaha tha, mainen apane desh kee dahalijon ko par karate samay sari udasi ko kenchuli kee tarah utar diya tha... lekin ab-jab samane aksharon ke utsav men dora bage kee tasvir laharati huee dekhi to aankhon ka pani aankhon ka pani aankhon ke kahane ke bahar ho gaya. honth sisak aae-' o khudaya ! yah bhi ek desh hai jo apani ek shayara ke aksharon ko aksharon ke utsav men shamil kar raha hai, aur ek mere aksharon vala panjab hai, jo aaj mere aksharon par faujadariyan kar raha hai...' mainen apani aankhon ko saugandh dilaee thi ki rona nahin, lekin do-ek pal ke lie jab meri aankhon ke saugandh ko tod diya, to pas khade imaroj se kuchh takat udhar lene ke lie usakee banh kasakar tham li... usane meri or dekha, aur mere gale kee aavaj chahe gili thi, par hontho par jo lafz aae vah sookhe bhi the, sahaj bhi,-'mere bad, shayaron par faujadariyan karane valon, aur pavitr aksharon par goliyan chalane valon se kah dena ki duniya men vah goli kahin nahin bani hai jo sach ko lag sake...

7 maee kee dopahar thi jab dekha-pairon ke niche zamin bhi udasi ke rodon vali thi, aur sir ke oopar aasaman bhi udasi ke badalon se ghira huaa tha... aur man n jane kaunase patal men utar gaya... aur fir 14 maee kee rat thi jab aadhi nind kee halat men maine ek chikh kee tarah kaha tha-'mere nanak, ! maine tumhari kalpana karake dekhi hai, lekin aaj tumhen pratyaksh dekhana chahati hoon...kalpana kee aankhon se nahin, in had-mans kee aankhon se..' nahin janati, yah chikh kitani lambi thi-sirf itana janati hoon ki mere sharir ka rom-rom chikh bana huaa tha ki achanak aankhon ke samane ek ujala fail gaya, aur bijali jaisi ek tharatharahat mere sare sharir me utar gaee... koee soorat samane nahin aaee, lekin ahasas jaisi ek aavaz suni-'tum ! usake astitv ka saboot mangati thin, saboot mil gaya ?' us aadhi nind kee halat men munh se nikala-'han, maine unhen dekh liya...' aur agale kaee dinon tak, akhabar valon ne jitane intarvyoo mange, main deti rahi aur guroo nanak ke bare men likhi huee meri nazamon par jo faujadari mukadame ka notis tha, usake javab ke lie, ek vakeel ko mukhyaranama bhi likhakar diya, lekin itane dinon si sari uparamata ke sath-chaudah tarikh kee rat vale sapane ne, mere mathe par jaise ek thandi hatheli rakh di. 21 maee kee sham ko balgariya jana tha, chali gaee. 25 maee se 27 maee tak sofiya men ko hi, kangres men sanskritik aur aadhyatmik moolyon ke bare men jo takarir karani thi, vah bhi kee. lekin 28 maee se varna ja kar apani sehat ke lie jo ilaj lena tha, usake lie panch sau kilomitar ka safar karate hue prakriti ka jo manoram drishy dekha, usane faujadari mukadame vali bat kee udasi bhi aur gahari kar di aur 14 maee kee rat vale sapane kee tharatharahat bhi mathe men bhar di... yahi ek tadap thi, ek sukoon tha, jo ek nazam banata gaya-

aaj se gyarah baras pahale imaroz aur mainne landan men ek skaindineviyan film dekhi thi, jisamen muhabbat ko kal-kal karate jharanon kee bhasha men pesh kiya gaya tha. vahan kaee thietar aise hain jahan ek hi film din-bhar chalati rahati hai, aur ek paund ka tikat lekar aagar aap thietar men chale jaen to ek hi film ko, chahen to kaee bar dekh sakate hain. imaroz aur maine bhi vah film us din kaee bar dekhi thi... kahate hain, us film kee kahani ek sachchi ghatana ke aadhar par banaee gaee thi. usamen sarkas men kam karane vali ladakee hai aur fauj ka ek sipahi. donon apane kshetron se bahar nahin aa sakate, lekin donon ko ek doosare se bepanah muhabbat ho jati hai, aur us muhababt ka takaza hai ki donon ko kuchh din sath jaroor jina hai- donon apane-apane kshetr se bahar aa jate hain, aur janate hain ki donon bahut jaldi kanoon kee pakad men aa jaenge, isalie maut se udhar lie hue dinon men, vah har pal foolon kee aab-tab ke saman jite hain... 21 maee ko balgariya aane se pahale dilli men ek afavah suni thi ki aajakal panjab men jaise kaee log goliyon ka nishana ban rahe hain, main bhi vaise hi kisi goli ke nishane ka lakshy hoon... ise afavah kahana hi sahi hai, vaise mainne yah bat ek vishvasaniy sootr se suni thi... balgariya ka nimantran svikar karane kee manasik dasha nahin thi, lekin jitane bhi mere shubh-chintak mere pas aae the, unaka aagrah tha ki main yah nimantran zaroor svikar kar loon... aur us samay gyarah baras pahale dekhi huee skendiviyan film kee kahani mere manas me ghul gaee... aur laga-jindagi kee aakhari sans tak, foolon kee aab kee tarah jina hai...bad men balgariyan doston ka tapak bhi foolon ko pani dene jaisa tha... lekin kabhi-kabhi ghor udasiyan bhi aankhon men jo pani nahin la sakati, kisi dost kee muhabbat us pani ka bandh tod deti hai... aisi ghatana dilli men bhi huee thi jab khushavant sinh ne kaha tha-"main tumhen akeli kisi kachahari kee peshi men nahin jane doonga. tumhare sath rahoonga. agar tumhen kisi ne goli marani hai to sath men mujhe bhi mar den..." aur thik aisi hi bat haribhajan sinh ne bhi kahi thi-'dekho, shayar ke taur par mujhe jo hasil karana tha, kar liya hai. talim ke kshetr men bhi jo pana tha, pa liya hai. aur aalochak ke taur par bhi jo prapti karani thi, kar li hai. ab tumhare sath marane ko taiyar hoon...' aur ab ekadam paraye desh men aaj 25 maee kee rat ko jab balga-riya ke sabase pyare shayar lyoobomir laivachail ne apane ghar davat par bulaya hai, to chabhiyon ke guchchhe men se ghar kee chabhi nikal kar mujhe thama di hai-"yah tumhara ghar hai, tumhara jab ji chahe, aakar khol liya karana !" laivachaiv ke ghar kee chabhi mainen apane mate se laga kar laivachaiv ko lauta di, aur "kaha, dosto ! tumhari bivi chitrakar hai, usase kaho ki is chabhi ka chitr banakar mujhe de de. main jab tak jioongi-tumhare bol kee nishani apane pas rakhoongi." lekin levachaiv ke ghar kee sidhiyan utar kar, jab men aur imaroz apane hotal ke lie kar men baithe, to imaroz ke kandhe se sir laga kar-mujhe rona aa gaya... sofiya,-25 maee, rat sadhe barah baje is bar zindagi kee ganimat vali bat hai ki balgariya ka nimantran sirf mujhe hi nahin tha, imaroz ko bhi tha, isalie safar ka ek-ek pal khushagavar hai... sofiya se varna jate hue panch sau kilomitar raste ka chappa-chappa falon aur foolon se lada huaa dekha, to pata laga ki kaee ujadon ka ek-ek ekad tukada, yahan kee sarakar ne un logon ko bina kisi muly ke, diya hai, jo bhi apani mehanat se aabad karake rakh sakaten hain. shart sirf ek zamin par sari mehanat unhen apane hi hathon se karani hai, kisi majadoor ko ujarat dekar apane khet ya bagiche ka kam nahin karavana hai... maine hans kar kamaroz ke kaha, "chalo, yahi bas jaen ! tum to jaton ke putr ho, kheti-badi tumhari nason men hai, tum ek ekad zamin aabad karana, aur main kheton men jhonpadi dalakar rahoongi, tumhara khana pakaya karoongi..." yah din lal pakee huee cheriyon ke hain aur hamane cheriyon kee tokari bhar kar kar men rakhi huee thi. imaroz ne kaha,"gehoon aur makaee bijane vali mehanat shayad ab mujh se nahin ho sakegi, ham poori ek ekad zamin men cheriyon ke paudhe laga lenge...roj lal pakee huee cheriyan kha liya karenge...tum pakkee cheriyan todati raha karana.." main bhi usi rau men thi, kaha "han, ham cheriyan chunate rahenge, main kabhi-kabhi nazam bhi likh liya karoongi, tum kabhi-kabhi pent bhi kar liyo karana..." aur imaroz ne kaha,"fir kabhi koee idhar se guzarega to poochhega,-yahan kahin ek shayara kee jhonpadi hai, jo kabhi hindustan se aaee thi." "han, vaise hi jaise hamare damodar ne apani kahani men likha hai ki koee rahi makke kee or ja raha tha. raste men rat ho gaee, lekin us bhookhe-pyase rahi ke pas n roti ka ek tukada tha, n ek ghoont pani, aur n hi rat ka koee thikana. us samay registan men use ek jhonpadi nazar aaee. vahan pahuncha to hir bibi ne use pani ka katora bhar kar diya, aur kaha abhi miyan ranjha bheden chara kar lautega, to tumhen dudh ka katora doongi..." aur meri bat abhi muhan men hi thi ki imaroj ne kaha-"vah bhi tum aur main the. tab makke ke raste men jakar bas gae the, ab is janm men varna jane vale raste par bas jate hain..." aur hansi-hansi kee bat ek thandi sans ka mod mud gaee, mere munh se nikala, "yah siyalon aur khedon ke karm hamen har janm men bhugatane hain ?"

ab jis sapane se badi hairan jagi hoon, imaroz kee banh pakad kar kitani hi der tak usakee or dekhati rah gaee ki yah sapana use kaise sunaoon ! kuchh bhi lafjon kee pakad men nahin aa raha tha...haule-haule aadhe-adhoore lafjon men sunane kee koshish kee... "kisi divar men ek bahut bada shisha laga huaa hai...achanak mera dhyan shishe kee or jata hai aur dekhati hoon ki sir se pair tak meri soorat kisi mandir men padi huee parvati kee soorat jaisi ho gaee hai...badan par safed dhoti hai jis ka palla sir tak lipata hai sir par lambe balon ka ek jooda hai...naksh isi tarah tarashe hue...par meri soorat, aaj se kuchh baras pahale jaisi hai...chehare par ganbhirata aaj jaisi hai, par nakshon kee javani aaj se kuchh baras pahale jaisi... "patthar kee ek gadhi huee moorti kee tarah apane aapako dekhati hoon...aur khud hi kahati hoon-aaj mainne yah kaisa bhes banaya huaa hai ? bilkul shiv kee gauri jaisa..." sapane kee hairani aur khumari bataee nahin jati.