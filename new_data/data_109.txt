source: http://desitoons.blogspot.in/2008/05/posts-of-blog-rachanakar_24.html

lo ve dhar lie gae... abe, kaun dhar lie gae ek uvach.
ve hi tumhare mishraji... ramadulare... rishvat le rahe the. pachi nahin, lete hi pute hathon dhar lie gae.
he! bhagavan desh ka kya hoga? samavet chirantan chinta kee uchchatan.
aisi ghatanaon par sahaj rashtriy ekata aur samany samajikata ke trelar aap har kahin gali-mohallon men aksar dekhate hi honge. so, aise hi kisi gali-mohalle men baithe vishay par 'thisis' likhate do patr mukhatib hain.
so, isamen vishesh kya hai? bhaeejan, abakee bar patr prakatayaman hai.

vishesh...! guru, vishesh hai hamare desh men 'skil' ka itana patan. doosara patr bhi fed aof se sin men 'in' ho raha hai.
abe, isamen kahai ka 'skil', nasamajhee bhara paranparik patr krandan.
'skil' hi to hai guru, hamare is mahan desh men sadiyon se len-den kee kala nirantar pratishtha ko prapt hoti rahi ho. vahan, aise nasamajh, lete hi pakad lie jane vale dusht, patak, nark ke bhagi nahin to aur kya hain. patr kutilata se sin men sthapit hone ka prayatn kar raha hai.

itane bhole bhandari hain to lete kyon hain rishvat. nasamajh patr kuchh guru ganbhir sa dikhaee de raha hai.
abe, 'shiksha' kee kami ke karan se chhoti-chhoti nasamajhiyan kar jate hain. donon patr ab shila par virajaman hain. ikaththe hokar desh men rishvat lene men pakade jane arthat kala men adyohpatan par bhanyakar roop se chintatur dikhaee de rahe hain.
samajh ka fer hai guru, najar ka fer. ab gun grahakata to rahi nahin, samajh hi nahin pate hain dene vale ke mansoobe idhar li nahin, udhar tapp se dhar lie gae.

pahale lene vale char aankh rakhate the. lalach kee choti par chadhakar bhi niche najaren gadhae rahate the. doosara patr ab gyan kee sakshat moorti ho raha tha. pahale rakam ka lenaden bhi bharosemand tarike se hota tha. lene-dene valon ke bich itani sauhardata hoti thi ki kaee lene vala denevale ke isi sadagi par nisar ho jata tha. lekin rakam tebal par hi rakhavate the, fir dhire se baig ke andar sarakate the aur baig chaparasi ke hathon men pakadate the. yani range hathon ka koee chakkar hi nahin. aur ab dekho rakam sidhe hathon men lete hain, taki range hathon pakade jane ka sapana poora kar saken.
meri samajh men to guru aise moorkh hi hote hain.

moorkh nahin 'mahamoorkh' moorkhata ka nirantar vikas ho raha hai. aise hi prakaranon men to samane aata hai. vikas ke aise hi to pairamitar nahin gadhe jate hain. patron men jabardast dvandvatmak vimarsh hone laga. vishay ka pratipadan ab bauddhikata kee oonchaiyon kee or jane laga hai.
guru roj to akhabaron men aa raha hai. falan-falan rishvat lete pakada, fir bhi itani aasani se jhanse men aa jate hain. fir 'manavata' ka sahaj sachetak svar ubhara.
dene vale 'sayane' ho rahe hain bhaee. lene vale to abhi tak apani paranparik 'sidhaee' se bahar hi nahin aa pa rahe hain. guru ka svar lene vale ke prati n jane kyon 'neh' se bhig sa jata hai.

ab unhen hi dekho...!
kinhen, guru
abe, unhin varmaji ko, rishvat lene valon ke pitamah ko. aaj subah se hi ve ikadam udas hain. jab se akhabar men khabar padhi hai, mishraji ke rishvat lete hue range hathon pakade jane kee, ve udas hain. chay ke sath tin kee jagah dedh hi biskut khae hain. akhabar ko pare rakhakar udas najaron se ghar ke bilaute ko niharane men lage hue h. bilauta bhi unake bache hue biskuton par danv lagane ka paintara dhoondh raha hai. unakee aankhen rishvat lene kee kala ke is bhanyakar patan par sikudi-sikudi si ja rahi thin. mainne dekha ve ganbhir mudra men chhat ko niharane men lage the. 'rashtriy' taur par chintit hone kee paranparik poorn uchchata ko prapt karana chahate the.

-is pidhi se koee kam dhang se nahin hota... jab ve badabadane ke bujurgonchit khel ka maja lene par utaroo ho gae to main vahan se khisaka tha. 
guru...!
abe guru-guru kahai kar raha hai. rishvat to ve lete the. ek se ek 'trik' bhi unake pas hai, kabhi pakade hi nahin gae.
kaise guru
kaise kya? ek bar to 'unhonne' rishvat men gehoon ke panch bore mangavakar sidhe kheton men utaravae aur vahin bo die the.

yani...! guru
abe, rishvat jamindoj aur kya
gajab-guru gajaba
abe kya gajab, gajab to ab suno-ek bar to unhonne rishvat lene vale paise anathalay men dan karavakar usakee rasid mangava li thi.

hain...! rasid kyon...?
rasid inakam taiks men lagakar paise bacha lie. to huee n nae tarah kee samajhadari.
guru varmaji to vakt se aage kee chij dikhate hain.
bilkul hain hi. ve to aajakal isi vishay par koching kholane kee yojana bana rahe hain, taki 'karmiyon' ko vidhivat roop se is vishay men daksh kiya ja sake. balki ve karmachariyon ko seva poorv prashikshan men hi is vishay ko rakhavane ke himayati hain. prativedan bhi taiyar kar liya tha.
fir guru bheja kahan?

kahan bhejate. koching ke kanpatishan men doosare utar na aae, yahi sochakar aayadiya draaep kar diya.
gajab gyani log basate hain dhara par guru
abe aur vahin to kya. ek bar to unhonne ek se rishvat men chhah logon ka relave rijarveshan karava liya tha. 'esi' men. range hathon pakade jana to unhen bilkul bhi gavara n tha.
isalie to aajakal ke logon kee nadaniyan dekh-dekhakar unaka dil kala kee aise patan par usi avastha par jar-jar rota hai.

so to hai guru
abe so to kya too ek aur suna
ek aur hai guru
abe, kaee kisse pade hain.
to guru kitab kyon nahin chhapava lete.
chhapegi beta, jaroor chhapegi. is kshetr kee bestaselar chhapegi.

too pahale kissa to sun-ek bar to unhonne rishvat li aur not lekar talab men chhalang laga li. tair kar doosare kinare nikal gae. bechare is kinare par esibi vale tapate rah gae. aise hain apane varmaji.
dhany hai guru, dhany hai. fir to varmaji ke bade maje rahe honge poori jindagi. aajakal kya kar rahe hain?
aish chal rahi hai. abhi to laute hain...
kahan se guru videsh se?
are nahin, jel se ek bar pakade gae to lanbe nape the.
