source: http://desitoons.blogspot.in/2008/06/posts-of-blog-rachanakar_15.html

aajakal mera dhyan is saval kee or bar-bar jata hai ki aaj se sau-pachas varsh bad bharat ka roop kya hone vala hai. kya vah aisa bharat hoga, jise kanban, kabir, akabar, tulasidas, vivekanand aur gandhi pahachan sakenge athava badalakar vah poora-ka-poora amarika aur yoorop ban jaaiga? pichhale sau-dedh sau varshon se bharat aadhunikata kee or badhata aa raha hai, lekin samajha yah jata hai ki bharat ab bhi aadhunik desh nahin hai, vah madhyakalinata se aachchhann hai. svatantrata ke bad se aadhunikata ka prashn atyant prakhar ho utha hai, kyonki chintak yah manate hain ki hamane agar aadhunikata ka varan shighrata ke sath nahin kiya, to hamara bhavishy andhakarapoorn ho jayega. ataev yah prashn vicharaniy hai ki aadhunik banane par bharat ka kaun-sa roop bachane vala hai aur kaun balidan men jayega. naitikata saundary-bodh aur adhyatm ke saman aadhunikata koee shashvat mooly nahin hai.

sach poochhiye to vah mooly hai hi nahin, vah keval samay-sapekshy dharm hai. navin yug, samay-samay par aate hi rahate hai aur jaise aaj ke naye jamane par aaj ke logon ko naj hai, usi tarah har jamane ke log apane jamane par naj karate hai. sansar ka koee bhi samaj kisi bhi samay itana svabhavik nahin raha hai ki vah har aadami ko pasand ho. aur koee samaj aisa bhi nahin bana hai, jisake bad ka kal usaka aalochak nahin huaa ho. vaidik yug bharat ka pray: sabase adhik svabhavik kal tha. yahi karan hai ki aaj tak bharat ka man us kal kee or bar-bar lobh se dekhata hai. 
vaidik aary apane yug ko svarnnakal kahate the ya nahin, yah ham nahin janate, kintu unaka samay hamen svarnnakal ke saman avashy dikhayi deta hain. lekin jab bauddh yug ka aaranbh huaa. vaidik samaj kee pol khulane lagi aur chintakon ke bich usakee aalochana aaranmbh ho gayi. bauddh yug anek drishtiyon se aaj ke aadhunikata-aandolan ke saman tha. brahmanon kee shreshthata ke viruddh buddh ne vidroh ka prachar kiya tha. jati-pratha ke buddh virodhi the aur manushy ko ve janmana nahin karmana shreshth ya adham samajhate the. nariyon ko bhikshuni hone ka adhikar dekar unhone yah bataya tha ki moksh keval purooshon ke hi nimitt nahin hai, usakee adhikarani nariyan bhi ho sakati hain. buddh kee ye sari baten bharat ko yad rahi hain aur buddh ke samay se barabar is desh men aise log utpann hote rahe hain, jo jatipratha ke virodhi the, jo manushy ko janmana nahin karmana shreshth ya adham samajhate the. 
aaj kee aadhunikata ke prasang men dekhen, to buddh ke yuddh-virodhi vichar bhi aadhunik the. kintu buddh men aadhunikata se bemel bat yah thi ki ve nivritivadi the. grihasthi ke karm se ve bhikshu-dharm ko shreshth samajhate the. unakee prerana se desh ke hajaron-lakhon yuvak, jo hatte-katte the, hal jotane aur gadi hankane ke yogy the. utpadan badhakar samaj ka bharann-poshan karane ke layak the. sannyasi ho gaye aur unakee yuva patniyan jivit vaidhavy kee vedana se kaharane lagin. sannyas kee sanstha samaj-virodhini sanstha hai. hansi-hansi men ek bar svami vivekanand ne bhi kaha tha ki sannyas ka ek bada dosh yah hai ki vah achchhe logon ko samaj se alag kar deta hai. kintu vivekanand fir bhi adhik aadhunik nikale, kyonki apane sannyasiyon ko unhonne samajasevi bana diya. 
vivekanand ke sannyasi ek daravaje se sansar se nikal jate hain, kintu doosare daravaje se ve sansar men hi vapas aa jate hai: apani grihasthi chhodakar ve sabakee grihasthi men sahayata karate hain. kintu buddh kee drishti aihik thi hi nahin. ve manushy ko yah upadesh dete the ki jivan jalata huaa makan hai aur buddhimani kee bat yah hai ki ham is aag se nikal bhagen. jivan du:khapoorn hai aur sare du:khon kee jad manushy ka janm hai. ataev hamen vah rasta pakadana chahie, jisase janm lena hi asanbhav ho jay. srishti ke vishay men buddh kee drishti kya thi, isaka spashtikaran buddh ne kabhi nahin kiya. is par buddh ko kaee nastik athava sandehavadi manate hain. garache adhik sachcha mat yah maloom hota hai ki buddh eganastik the, kyonki unaka vichar tha ki jo tatv bhautikottar aur indriyon kee pahunch ke par hain, unhen buddhi nahin jan sakati hai. aur unakee yahi nastikata aur sandehavadita unhen aadhunik yug ke lie aakarshak bana deti hai. 
nastik to charvak aur brihaspati bhi the, kintu charvak aur brihaspati bharatiy vicharadhara athava usake drishtikon ka pratinidhitv nahin karate. kintu buddh bharatiy vicharadhara ke bahut bade pratinidhi hai. unaka bharatiy chintan par prabhav hai aur bharatiy sanskriti ke pratinidhi hone ke karan hi ve vishnu ke navam avatar mane jate hain. gautam buddh prachand buddhivadi the. ve janata kee shradva ka shoshan karake us par apana mat ladana chahate the. apane shishyon se bhi unhone kaha tha, 'aatmadipo bhava'. tum apana dipak aap bano. tum meri koee bhi bat isalie mat mano ki vah meri kahi huee hai. tumhen unhin baton men vishvas karana chahie, jo tumhari khud kee samajh men aati hon. jin prashnon ka samadhan buddhi se nahin ho sakata aur jinake uttar pane ya n pane se aadami ka kuchh banata- bigadata nahin, vaise sabhi prashnon ko tathagat ne avayakrit koti men dal diya tha aur unake poochhe jane kee manahi kar di thi diryanikay ke potthapad-sutt men buddh karate hai: podvapad! log nity hai, aur doosara mat yah ki lok nirarthak hai, ise mainne avyakrit (kathan ka avishay) kaha hai.' potthapad ke yah poochhane par ki kisalie bhante, bhagavan ne ise avyakrit kaha hai? tathagat ne batalaya ki 'isalie ki ye prashn n to arthayukt hain, n dharmayukt, n aadi brahmachary ke upayukt, n nirved (vairagy) ke lie, n nirodh ke lie, n upasham ke lie.' arthat in prashnon ke vivechan men padane se manushy ko kuchh bhi prapt hone vala nahin hai. 
kintu, buddh ka avyakrit charon or se nishchhidr nahin hai, kyoki paralok ko ve manate the, devataon kee yoni men unaka vishvas tha aur, garache aatma ko ve nashavan samajhate the, kintu aavagaman ke sidvant men unaka atal vishvas tha aur ve manate the ki jo aatma sharir ke sath nasht hoti hai, usi ka punarjanm bhi hota hai. ataev janmantaravad aur karmafalavad men unaka poora vishvas tha aur is mamale men unaka darshan vahi tha, jo vaidik dharm valon ka raha hai. buddh ke pahale bharat men sanskriti kee ek hi dhara bahati thi, jise ham vaidik sanskriti ke nam se janate hai. kintu buddh ke aavirbhav ke bad se is desh men sanskriti kee do dharaen bahane lagi hai. 
pahali dhara sanskriti kee vah mat-dhara hai, jo varnashram-dharm ka samarthan karati hai, jati-pratha ko kayam rakhana chahati hai, shoodron ko oopar uthane dena nahin chahati chhuaachhoot men vishvas karati hai. aur any dharmon aur sanskritiyon ke prabhav se bachakar jina chahati hai. doosari dhara vah hai, jo buddh ke kamandalu se nikali hai. yah dhara brihat manavata kee dhara hai. ab to is dhara ka bhi eeshvar men vishvas hai aur vah janmantaravad aur karmafalavad ko usi dridhata se manati hai, jis dridhata ke sath vaidik dharm usamen vishvas karata hai, kintu yah dhara varnashram-dharm ke viruddh hai, jat-pat ko vah nahin manati hai, chhuaachhoot ko vah adharm samajhati hai, shoodro aur daliton ke lie usake bhitar khas pakshapat hai tatha any dharmon aur sanskritiyon se vah dvesh nahin, prem karati hai, kam-se- kam unake prati vah poorn roop se sahanashil hai. 
koee aashchary nahin ki bharat ka niryat-dharm bauddh dharm nikala. koee aashchary nahin ki aaj ke yug men bharat ka sarvabhaum satkar buddh ka karan adhik, kisi any dharm-neta ke karan kam hai. aur koee aashchary nahin ki is desh men dharm ke jo shaktishali thekedar the, unhone bauddh mat ko khadedakar desh se bahar nikal diya. kintu bauddh keval sharir se hi hara hai. man to usaka sanpoorn hindutv ke bhitar aaj bhi jivit aur sachet hai. jyon-jyon samay bitata jata hai ham manu ke paksh men kam, buddh ke paksh men adhik hote jate hain, tulasi kee or kam, kabir kee or adhik jhukate jate hain. lagata hai buddh ne jin baton ke khilaf vidroh kiya tha, hamen bhi unake viruddh aavaj uthani chahie, kyonki vaidik dharm kee jo baten buddh ko napasand thin, ve dharm ke tatv nahin, usake oopar jami huee roodhiyon kee papadiyan hai aur unhen todakar jhade bina bharatadharm navin nahin hoga. jisaka arth yah hai ki vah apane asali svaroop par nahin pahunchega. 
kintu aadhunikata ke prasang men svabhavat: hi yah prashn uthata hai ki tab asali bharat kaun hai? vah jisake shastrakar manu aur vashishth darshanik shankar ramanuj aur vallabhachary tatha kavi valmiki, kanban aur tulasidas hain? athava vah jisake shastrakar svayan buddh, darshanik nagarjun aur vasubandhu tatha kavi tiroovalluvar, vemanna aur kabir hain? prashn bada hi bihad hai, lekin khairiyat yah hai ki itihas ne use sulajhakar hamare lie aasan kar diya hai. hindu-dharm ab vahin nahin hai, jo kanban aur tulasi athava vemanna aur kabir ke samay tha. yooropiy sanpark ka ek bahut bada shubh parinam ham yah manate hain ki usane hindutatv ko hilakor kar usake bhitar ek kranti utpann kar di aur us kranti ne manu aur buddh vali donon dharaon ko milakar ek kar diya hai. 
hindutv ab vahi nahin hai, jo manu kee smriti tatha vidyapati ke ninbadhon men likha milata hai. usaka shashvat, chir-navin aur jagrat roop ab vah hai, jisaka aakhyan paramahans ramakrishn aur svami vivekanand ne kiya hai, aravind aur maharshi raman ne kiya hai, gandhi aur svami dayanand ne kiya hai. yah thik hai ki vivekanand aur gandhi ke bataye hue marg par sari janata abhi nahin chal rahi hai. kintu yah bhi thik hai taki samaj ke agrani log, jinaka aacharan dekhakar samaj apana aacharan badalata hai, purane hindutv ko chhodakar abhinav hindutv par aa gaye hain aur jahan samaj ke agrani log aaj pahunche hai, vahan sara samaj kal pahunchakar rahega. 
kintu kya apane samajik aachar badal dene se hindoo poorn roop se aadhunik ho joyenge? bharat ke poorn roop se aadhunik hone men badhaen kaun-kaun-si hai? aadhunikata kya hai aur bharat-dharm ke kin mool tatvon se usaka virodh padata hai? kya poorn roop se aadhunik banane ke prayas men ham bharat-dharm ke in mool tatvon ka bhi balidan karengen? agar han to ramamohanaray, vivekanand aur gandhi ke is svapn ka kya banane vala hai ki hamen bharatiy paranpara ke shiv-ansh ko kayam rakhana hai, hamen apani paranpara ke sarvashreshth tatvon ko pashchaty sabhyata ke un tatvon se ekakar karana hai, jo us sabhyata ke sarvashreshth ansh hai? aur kahin hamane apani paranpara ka pakshapat karane ke prayas men aadhunikata ka poorn roop, se varan nahin kiya, to isase hamara aur sansar ka koee akalyan to nahin hone vala hai? sansar men jab bhi koee naya yug aaranbh hota hai, vah yuddh ke karan aaranbh nahin hota, parajay ya vijay ke karan aaranbh nahin hota, kranti ke karan aaranbh nahin hota, n desh ka naksha badalane se aaranbh hota hai. naya yug barabar naye prakar ke logon ke janm ke sath udit hota hai. 
vaise jise ham aadhunikata kahate hai. vah kaee baton ka ek sammilit nam hai. audyogikaran aadhunikata kee pahachan hai. saksharata ka sarvavyapi prasar aadhunikata kee soochana deta hai. nagar-sabhyata ka pradhany aadhunikata ka gun hai. sidhi-sadi arth-vyavastha madhyakalinata ka lakshan hai. aadhunik desh vah desh hai, jisakee arth-vyavastha jatil aur svabhavat: hi prasarannashil ho, jo 'tek-aafa' kee sthiti ko par kar chukee ho. band samaj vah hai jo any samajon se prabhav grahan nahin karata: jo apane sadasyon ko bhi dhan ya sanskriti ki dirgha men oopar uthane kee khooli chhoot nahin deta, jo jati-pratha aur gotravad se pidit hai, jo andhavishvasi, gatanugatik aur sankeern hai. 
band samaj madhyakalinata ka samaj hota hai. aadhunik samaj men unmuktatata hoti hai, us samaj ke log any samajon se milane-julane men nahin ghabarate, n ve unnati ka marg khas jatiyon aur khas gautron ke lie hi simit rakhate hain. aadhunik samaj ka ek lakshan yah bhi hai ki usakee har aadami ke pichhe hone vali aay adhik hoti hai, har aadami ke pas koee dhandha ya kam hota hai, aur avakash kee shikayat pray: har ek ko rahati hai. lekin ye aadhunikata ke bahari lakshan hain. yoorop aur amarika ka samaj, sachche arthon men, aadhunik samaj hai aur oopar ke lakshan mainne yooropiy samaj ko hi dekh kar diye hain. kintu udyog aur rojagar, saksharata aur oonchi aay, yadyapi is samaj ke pramukh lakshan hai magar yooropiy samaj ke ve maulik gun nahin hai. 
yoorop aur amarika men jo aadhunikata faili hai, usaka asali karan vaigyanik drishtikon kee prathamikata aur prabaly hai. yah drishti udyog aur teknaloji se nahin utpann huee hai, balki teknaloji aur udyog hi is drishti ke parinam hain. yoorop aur amarika ka sabase bada lakshan vaigyanik drishti hai, nishthur hokar saty ko khojane kee vyakulata hai. aur is khoj ke kram men shradra, vishvas, paranpara aur dharm, kisi bhi badha ko buddhi svikar karane nahin hai. aadhunik munashy ke bare men samany kalpana yah hai ki apane chintan men vah nirmam hota hai, nishthur aur nirbhik hota hai. jo bat buddhi kee pakad men nahin aa sakati, use vah trikal men bhi svikar nahin karega aur jo baten buddhi se sahi dikhayi deti hain, unakee vah khuli ghoshana karega, chahe ve dharm ke viruddh padati hon, naitikata ke khilaf jati hon athava unase manavata ka chiraposhit vishvas khand-khand ho jata ho. isilie log aksar aadhunikata ko nastikata ka paryay samajh lete hain aur yah sochane lagate hain ki aadhunikata ka ek lakshan yah bhi hai ki vah naitik niyamon kee avahelana karati hai. yahi nahin, jinhonne aadhunikata kee rooh ko pahachanane kee koshish nahin kee hain, ve 'jaja' sangit aur 'trivasta' nrity tatha mata-pita ke sath ladakon ke durvyavahar ko bhi aadhunikata ka hi lakshan man lete hain. 
kintu ye chijen aadhunikata kee nahin, uchchhrinkhalata ki nishani hain aur ve aadhunik hon bhi, to mai to unhen aadhunikata kee prakriti nahin, vikriti hi kahoonga. ye kuritiyan aadhunikata kee shobha nahin badhatin, purane deshon men use agrahay bana deti hai. unnisavin sadi men aadhunikata kee lahar bharatavarsh men bade jor se uthi thi aur jahan tak usake moolatattv yani buddhivad ka sanbandh hai, hamare mahapurushon ne use svikar bhi kiya tha. 
kintu do karanon se aadhunikata bharat men badanam ho gayi. ek karan to yah tha ki jitane logon ne aadhunikata kee ridh yani aur vaigyanik drishti aur buddhivad ko pakada tatha svasth svadhin chintan ke lie usakee mahima svikar kee, unase kaee guna adhik log svadhin chintak hone ka svang bharane lage. aise yuvak us samay apane ko 'yang bangala' kahate the. aur apani aadhunikata kee abhivyakti ve sharab pikar, apane dharm kee ninda karake balki mandiron men gomans fenkakar karate the. inase se bahut-se log eesaee bhi ho gaye the or kaee mamalon men dekha gaya tha ki unake dharm-parivartan kee prerana aadhyatmik jigyasa nahin, koee ihalaukik lobh athava prem tha. 
aadhunikata kee badanami ka doosara karan yah huaa ki usake pratik hamare angrej shasak the, jinamen hamen mohabbat nahin, ghrina thin. aadhunikata ke viruddh bharatiy samaj ne jo kathor pratikriya abhivyakt kee thi, usaka praman ham unnisavin sadi men dekh chuke hain. aadhunikata ke chhichhalepan ko dekhakar bharat itana naraj huaa ki yoorop ko svikar karane ke badale usane ek doosari hi rah pakad li. hindoo kahane lage ki hamari sanskriti bahut purani hain, hamara sahity sarvashreshth hai aur dharm ke bare men ham jitana janate hain, usase adhik janakari ka dava yoorop ke log nahin kar sakate, ataev ve hamase chahe to dharm sikh len, ham unakee vichar-paddhati ko kabool nahin karengen. aur musalaman kahane lage ki jo shikshaen hamen yoorop ke log dene aaye hain, ve hamare dharm granthon men pahale se hi maujood hain. nayi duniya se hamen kuchh bhi nahin lena hain. lekin bharat us samay bhram men tha. nayi duniya kee hamane bahut sari baten svikar kar li hain aur bahut-si baton ko svikar karane kee hamari taiyari jari hai. 
audyogikaran yoorop aur amarika kee den hain. bharat men nagaron kee jo sankhya aur pradhanata badhane lagi hain, vah aadhunikata ka parinam hai. kolejon aur yoonivarsitiyon ka aaj ka roop bahar se aaya hain, saksharata ka vikas aadhunikata ke dhakke se ho raha hai. hamare prajatantr kee paddhati yoorop aur amarika se li gayi hain. vyaktivad kee prerana is desh men yoorop aur amarika kee dekha-dekhi badh rahi hai aur sammilit parivar kee paripati par jo khatare mandara rahe hain, ve bhi aadhunikata kee hi den hai. nariyon kee maryada-vriddhi aadhunikata ke karan ho rahi hai aur yadi aadhunikata kee prerana hamare bhitar kam nahin karati hoti, to ham hindoo kod ko kanoon ka roop nahin de sakate the. kuchh baton men aadhunikata ne hamari sahayata paroksh roop se bhi kee hai. 
jin pravrittiyon ko aaj ham aadhunik kahate hain, ve buddh men dikhayi padi thin, bhakt aur sant kaviyon men dikhayi padi thi. unhen aadhunikata ne kuchh tej kar diya aur ham asprishyata ko kanooni aparadh ghoshit karane men safal hue. isi prakar hamare sanvidhan men jo yah shart rakhi gayi hain ki nar-nari ke bich koee asamanata nahin barati jayagi tatha unnati ke avasar sabhi jatiyon ke logon ko, bhedabhav ke bina, upalabdh rahenge, vah shart, vaise dekhiye to, manusmriti ke khilaf padati hai. lekin us shart ko janata ne isalie kabool kar liya ki pichhale sau-dedh sau varshon ke bhitar usake kattarata ke bahut-se bhav badal gaye hain ya dhile pad gaye hain aur usaka man dhire-dhire navin ho raha hai. 