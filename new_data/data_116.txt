source: http://desitoons.blogspot.in/2008/04/posts-of-blog-rachanakar_10.html

kahate hain ki jab maut aati hai to insan ko kahin bhi sharan nahin milati, par ulata ho gaya. maut ko sharan mil gaee. aath aprail do hazar aath ko sharan rani nahin rahin.

aaj ve assiven varsh men pravesh karatin par ek din pahale hi apani zindagi kee si. di. riliz kara ke sidhi chadh gaeen. yastarade tak sarod gunjaya aur apana myoozik tude ko de gaeen. log unhen kahate the sarod rani. saghan andhere men jaise kaundh-kaundh uthati ho sarod kee vidyut, us tadittarangiy gatimayata men prarambh ho jae aalap, jo dhire-dhire badhata jae, jhala kee nakshatra-mala tak. taramandal khil uthen aur fail jae ujala, guru sharan rani ke nam ka.
sharan rani ji ka janm 9 aprail, 1929 ko dilli ke ek jane mane kayasth mathur parivar men huaa. us kayasth parivar men sahity, sangit, kalaon ke prati prem bhav to tha lekin ladakiyan usamen aage badh-chadhakar hissa len isakee manahi thi. dhun kee dhani sharan ji ne pratikool vatavaran ko bachapan se hi anukool bana liya, aur aage bhi sangharsh karati rahin.

sarod ghar men bade bhaiya lae the apani shreemati ji ko sikhane ke lie, par nanhin sharan rani ne dekha ki bhabhi to khan-pan, ghar-parivar aur grihasthi men doobi huee hain, kahan sikhengi. liya ek sikka, chhed die svar, aanand aaya, saragam nikali. sa-re-g-m nikal aae to fir kya tha, vah vady inaka ho gaya aur ye us vady kee ho gaeen.
bahut sare pratham jude hain unake nam ke aage. guru sharan rani pratham mahila thin jinhonne sarod jaise mardana saj ko sanpoorn oonchaee di. ve pratham mahila thin jo sangit ko lekar poore bhoomandal men ghoomin, videsh gaeen. ve pratham mahila thin jinhen sarod ke karan vibhinn prakar ke samman mile. ve pratham mahila thin jinhen sarod par doktaret kee upadhiyon se navaza gaya. ve pratham mahila thin jinhonne pandrahavin shatabdi ke bad bane hue vady yantron ko n keval sangrahit kiya balki rashtriy sangrahalay ko dan men de diya. ve prathamon men pratham thin.

unake prayatnon men aaee kabhi kami nahin.
unakee sangit sadhana kabhi thami nahin.

neharoo ji kaha karate the ki sharan rani to hamari kala aur sanskriti kee rajadoot hain. sahi kaha tha pandit ji ne, sharan ji desh-deshantar tak ghoomin. sarod ko unhonne vishv-vikhyat kiya.
unake guru baba alauddin khan gajab ke insan the. ve sansar ka har baja baja sakate the. jo chiz n bhi baje vah bhi baj uthati thi unake sparsh se.

yuva aur apoorv sundari sharan rani ko yon hi sharan men nahin liya baba ne. shishyon ko gay kee sani karani padti thi, chilam bharani padti thi. rasoee men samay dena hota tha. aur das-das ghante ke riyaz kee pabandi. sanbhrant-raees parivar kee sharan rani ne aughad baba kee sari bat manin.

naee pidhi ko agar batana ho ki kya hoti hai guru-shishy paranpara, kya hota hai paranpara pradan karane kee prakriya ka silasila, to baba aur sharan rani ji ke aapasi rishton ko badi gaharaee se samajhana hoga. guru aise hi vidya nahin deta, jab tak ki shishy men poori lagan n ho, nishtha n ho. us nishtha kee pratimoorti banakar sharan rani bar-bar maihar jati rahin. sangit sikhana hai to gurubhakti nishtha se karani hogi. unhonne than liya ki sikhakar hi manengi. gagan ko gunja dengi sarod ke suron se.

kala mar jati hai, agar jivan-sathi sahara n de. pati bhi sarod jaisa hi mila. surila sultan sinh bakalival. unhonne sharan ji ko sada utsahit kiya aur aage lane ke lie pichhe-pichhe rahe.
aashchary kee bat hai ki baba vibhinn vadyon ko sampoorn kushalata se bajate the, kahan sitar, kahan bansuri, kahan sarod! ve vilakshan svar-samrat the aur sare vady-yantron se pyar karate the. vadyon ke prati yah prem, paranpara ke roop men sharan rani ji ke pas aaya. ve bhi vadyon se pyar karane lagin. pati sultan sinh bakalival ke sahayog se vady-yantron ka ek vishal bhandar unake pas ikattha ho gaya. kahin vo aadivasi kshetron se anoothe prachin vady lekar aaeen, kahin unako gramin lok vady mile. tarah-tarah ke tantree-vady aur tal vady. ve sab ke sab unhonne bharat sarakar ke adhin rashtriy sangrahalay ko dan men de die. 'sharan rani bakalival gailari' bani, jisaka udghatan kiya tha shreemati indira gandhi ne. is sangrahalay ko sharan ji nirantar sanpann karati rahin. unake vadyon par dak tikat jari hue. sarod par bhi, bansuri par bhi aur mridang par bhi.

kya chahie kalakar ko? paisa. paisa to sharan ji ke pas pahale se tha. paise ke lie to vo sangit ke pichhe bhagi nahin. sangit to ek pyas thi, tadap thi, ek aakarshan tha, ek chunbak thi jisake pichhe sharan divani si rahati thin. kya chahie kalakar ko? yash. han, yash chahie. kisi ke pichhe daudi nahin sharan ji. do. zakir husain dvara sammanit kiya gaya. aar. ke. narayan dvara unhen padmabhooshan se sammanit kiya gaya. n jane kitane manchon par, n jane kitani bar unhen sammanit kiya gaya. samman sharan ji ke pichhe-pichhe dauda, sammanon ke pichhe sharan ji kabhi nahin daudin.

vyavahar aur shastr donon sath-sath chalate hain. jahan ek or sharan rani ji ne sarod ko bajaya, vahin usake shastreey paksh ko bhi anadekha nahin rakha. unhonne sarod ko lekar kafi shodh-kary kiya. kalidas ke 'meghadoota' se yah sootr nikala ki meghon ne apana rasta badal liya tha choonki unake adhik niche aane par alakapuri men rahane vale sangitakaron ke sazon ke sur utar jate the. yah bat tay hai ki unhin sazon ke sur utarate hain jo chamade se bane hue hote hain. sarod ek aisa hi vady hai jis par chamada laga rahata hai. yani sarod ek prachin bharatiy vady hai. ve kahati thin ki sarod nam ke mool men 'svarodaya' raha hai. sangit ke kuchh vidvan manate hain ki sarod vady madhy eshiya se aaya. ve matabhed rakh sakate hain. shodh aur bhi honi chahie. vaise shodh ho bhi jae to labh kya? ek samachar chainal men sharan ji ke dehavasan kee khabar dete samay unhen sitar-vadika bataya ja raha tha. sarod aur sitar men unake lie koee fark hi nahin hai. kya kahen unako, yad kar liya yahi kya kam hai.

baba alauddin khan vyavahar se shastr gadhate the. unhonne kitane hi nae vady bana die. unaka banaya huaa ek sitar bainjo mere pas bhi hai. maihar baind banaya tha baba ne jisamen anek surile vadyon ka samanvay tha.
sharan ji ne ek bar bataya ki kathin pariksha lete the baba. sarod par koee ek mind-murakee nikal nahin pa rahi thi. baba ne kaee bar samajhaya, lekin svaron ke bich se shrutiyon kee sahi ladi pakad men nahin aa rahi thi. baba ne apane hukke men gahara kash mara aur chilam se nikali ek laharati huee si chingari. baba ne kaha aise, aise, han aise nikalo. sarod ka tar ungali ke dabav ke sath parade par chingari kee tarah laharaya aur vah nad adhikatam surila hokar nikal aaya.

baba jab deh tyag kar gae to n to unake param shishy ravi shankar aa sake n unake doosare kutumbi jan. dilli se daudi-daudi gaee thin sharan rani. chahati to thin baba kee maiyat ko kandha dena, lekin paranparavadiyon ne mana kar diya. allah ka bheja huaa koee ek maulavi tha jisane kaha ki mitti kee pahali mutthi sharan rani kee hogi.
aise gae to kya gae jaise badal kee chhaya chali jati hai. jao to aise ki badalon ke jane ke bad bhi aansuon kee tarah barasate raho. sharan ji kee yad men aate hue aansoo sirf duhkh ke nahin hain. in boondon men hamari shastreey sangit kee sadhanaon ko salam hai. kal unakee chita se jo laharati huee chingariyan nikal rahi thin, unase kitane logon ne shrutiyon aur mindon ko pakada hoga. log aankh mind kar aansoo paunchh lenge par vaisi mind kaun nikalega?

tasvir men dikhaee de rahe hain rajiv sarasvat, aravind rahi,mariyam gazala, ma.na. narahari, shree aar. pi. sharma, ahamad vasi,ram govind, maya govind, rajam ji, niralaprasad ji

isi disha soochak kutubanuma kee or se aayojit kavy goshti ravivar dinank 29 march, 2008 ko varishth gazalakar v rachanakar shree khanna muzaffarapuri ke nivas sthan par sanpann huee. varishth gazalakar shree aar. pi. sharma "maharsh" kee adhyakshata tatha anant shreemali ke sanchalan men aayijit is goshti men padhare anek shair v rachanakar, mukhy mahaman maya govind, ram govind, ke sath sath ma.na. narahari, janab ahamad vasi, gitakar shailendr ji, niralaprasad ji v unake suputra, madhuji, mariyam gazala, ratna jha, raghuvanshi ji, devamani pandey, shabanam kapoor, rajiv sarasvat, aravind rahi, vijay, main- devi nagarani, rajam ji aur svayan khanna sahab. sabhi ne uttam rachanaon ka path kiya.

tasvir men hain shabanam kapoor, gitakar shailendr ji,shree aar. pi. sharma "maharsh" , shree khanna muzaffarapuri, anant shreemali aur devi nagarani,

kutubanuma kee sanpadika rajam natarajan ne shree aar. pi. sharma "maharsh" ji ka, maya govind aur devi nagarani ji ka fool v shal ke sath sanman kiya. maharsh ji ne adhyaksheey sanbodhan men kavi gan kee rachanaon kee pathaniyata ko saraha aur apani kuchh gazal sunakar sabhi ko aannad vibhor kar diya. ant men khanna ji ne sabhi atithi gan ka sanman sahit aabhar prakat kiya.

main apani dili mubarakabad aur shubhakamanayen manyavar rajam ji ko is disha soochak kutubanuma ke liye preshit karati hoon