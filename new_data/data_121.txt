source: http://desitoons.blogspot.in/2008/03/posts-of-blog-rachanakar_31.html

svatantrata ke bad gopinath baradalai asam ke pratham pradhanamantree (us samay asam men mukhyamantree nahin pradhanamantree hote the) bane the. unake prayas se bhoopen ko amerika jane ke lie chhatravritti mili thi. sitambar 1949 men bhoopen ki yatra shuroo hui. guvahati se dekota jahaj men savar hokar bhoopen kalakatta pahunche. fir samudr ke marg se terah din ki yatra kar mars bandaragah tak pahunche. jahan se relagadi men savar hokar peris pahunche. peris darshan karate hue bhoopen kolambiya vishvavidyalay pahunch gaye.

kolambiya vishvavidyalay men bhi bhoopen ne sangit ke jarie sahapathiyon ka dil jit liya. bharatiy vidyarthiyon ke bich bhoopen kafi lokapriy ho gaye. bhoopen ne dekha ki adhikansh bharatiy vidyarthi amir parivaron se talluk rakhate the. amerika ke mukt jivan ke sath bhoopen ka parichay huaa.


bhoopen ke yuva jivan men ek ladaki aayi thi, jo shilang men rahati thi. amerika men bhi bhoopen ko us ladaki ki yad aati thi. apane sath bhoopen usake khat lekar gaye the. bich-bich men khat kholakar padhate the. dil men tis hoti thi. mata-pita ki bhi yad aati thi.

indiyan stoodent esosieshan ka chunav huaa aur bhoopen ko sachiv chun liya gaya. dakhila lene se pahale angreji gyan ka ek test dena padata tha. bhoopen us samay test men pratham aaye. adhyapakon ko aashchary huaa tha ki jis test men frans, jarmani, aastriya aadi deshon ke vidyarthi shamil hue the, usamen bhoopen kis tarah pratham aa gaye the. padhai karate hue bhoopen ko intaraneshanal haus men ek ghanta lift chalane ka kam mil gaya, jisake badale unhen char dolar milate the. isake sath hi bhoopen sviming pul ke bahar kapadon ki paharedari ka bhi kam karate the. garmi ki chhuttiyon men holivud jakar part taim naukari karate the.

bhoopen ki dosti keral ke chhatr rav se hui thi, jo kamyunist tha. tab bharat men telangana krishi vidroh chal raha tha. rav vidyarthiyon se chanda lekar telangana bhejata tha. bhoopen git gakar paise jutane lage aur rav ke uddeshy ki sahayata karane lage.

bhoopen ko keval do sal ke lie chhatravritti mili thi. rajanitishastr men em. e. hone ke karan unhen naye sire se mas kamyunikeshan vishay men em. e. ki padhai karani padi thi. pi. ech. di karane ka arth tha - jyada samay amerika men thaharana. vaisi sthiti men unhen chhatravritti ka paisa nahin milane vala tha. unhen pratimah do sau pachas dolar milata tha. fir bhi killat ki sthiti bani rahati thi. usi dauran bhoopen ne ek git ki rachana ki thi - 'shatikar roopakatha kiba jen visari ...'.


jakir husain ki sifarish par bhoopen sanyukt rashtr sangh ke robart tres se mile. robart tres ne das mahine tak bhoopen ko apane sahayak ka kam diya. badale men pratimah bhoopen ko sau dolar mil rahe the. atirikt dolar ko bhoopen jama kar rahe the taki chhatravritti khatm ho jane par unaki padhai jari rah sake.

vijayalakshmi pandit rajadoot banakar amerika gayi thin. bharatiy chhatr sangh ke sachiv hone ke nate bharatiy dootavas ke karyakramon men bhoopen ko aamantrit kiya jata tha. 26 janavari ke avasar par bharatiy dootavas men ek sanskritik karyakram ka aayojan kiya gaya. usamen bhoopen se ek karyakram pesh karane ke lie kaha gaya. karyakram ki taiyari karane men priyanvada patel namak ek gujarati yuvati ne bhoopen ki madad ki. priyanvada saradar vallabh bhai patel ke parivar se talluk rakhati thi. intaraneshanal rileshans vishay ki padhai kar rahi thi. vah apane mata-pita ke sath afrika men rahati thi. em. e. ki padhai poori kar vah afrika lautane vali thi. kuchh dinon tak shanti niketan men rahi thi. nrity men parangat thi. bangla bolana janati thi. bhoopen git gane vale the aur priyanvada nachane vali thi. riharsal shuroo ho gaya. bhoopen ne git chuna tha - 'e jay raghur nandan ...' is git par priyanvada ko bhavabhinay karana tha. isake alava garaba, ravindr sangit aadi ki taiyari ki gayi thi. bhoopen ne ek asamiya parivar se mekhala-chadar ka jugad kiya taki karyakram ke din priyanvada mekhala-chadar pahanakar nrity pesh kar sake. dhoop-agarabatti jalakar bhoopen ne baragit ka gayan shuroo kiya aur priyanvada nachane lagi. donon pratham sthan par rahe. donon ke nam ki dhoom mach gayi. bharat men 'ilastreted vikali' ne sachitr samachar prakashit kiya.


ek din barf gir raha tha. paidal chalate hue bhoopen gir pade aur behosh ho gaye. chehare ki haddi toot gayi thi. aspatal men priyanvada lagatar bhoopen ki dekhabhal karati rahi thi. usi dauran bhoopen ne mahasoos kiya ki priyanvada unake prati lagav anubhav kar rahi thi. priyanvada ke pita do. em. em. patel amir doktar the. kampala men unaka aspatal tha. bhoopen jab svasth hokar laute to sahapathiyon ne unhen priyanvada ke nam par chhedana shuroo kar diya.

bhoopen bich-bich men ramakrishn mishan jate the. priyanvada bhi mishan jane lagi. isi dauran bhoopen ne priyanvada ka 'priyama' kahana shuroo kar diya tha aur use asamiya bolana sikha diya tha.


achanak ek din priyam ne bhoopen se kaha - 'main em. e. ki padhai karane ke lie char sal ke lie yahan aayi thi. ab papa ne vapas bulaya hai. jane se pahale tumase vivah karana chahati hoon.'


bhoopen ne kaha, 'mere bhavishy ka koi thikana nahin hai. tum chali jaogi. mujhe tin sal aur padhana hoga.' isake alava bhoopen ne priyam ko apane khastahal parivar ke bare men bataya. tis rupaye ke kiraye ke ghar men das bhai-bahanon ka parivar gujara karata hai. pitaji ko 145 rupaye penshan ke roop men milate hain.


priyam ne poochha, 'aur koi rukavat hai ?'
'main ek ladaki ko chahata tha. ye rahe usake khata' - bhoopen ne khat priyam ko padhane ke lie diya.
'vah kahan hai ?'
'usaka vivah ho chuka hai.'
priyam ne kaha ki bhoopen gambhirata poorvak usake vivah ke prastav par vichar kare.

priyam ne bhoopen ko bataya ki ek-ek hajar ki das sadiyan lekar ek amir yuvak use vivah ka prastav dene aaya tha. ladaka bambai men sanyukt rashtr sangh karyalay men kam karata tha. priyam ne prastav ko thukara diya. robart kenedi ki patni etholo priyam ke sath kolambiya men padhati thi. garmi ki chhuttiyon men etholo helikoptar men priyam ko bithakar apane ghar le jati thi. priyam vijay lakshmi pandit ke ghar bhi aati-jati thi.


bhoopen ne priyam se kaha ki vah padhai kar chuki hai, isilie apane ghar lautakar ja sakati hai.
priyam ne kaha, 'tum agar aaj bhi us ladaki ko nahin bhool paye ho, vah tumhen milane vali bhi nahin hai. main kisi aur se shadi nahin karoongi.'


bhoopen duvidha men fans gaye. bhoopen ko apani premika ki yad aa rahi thi, jisane ek amir ladake se vivah kar liya tha aur havada men rah rahi thi. apane dil ke dard ko bhoopen ne 'shaishavate dhemalite ...' git rachakar vyakt kiya tha.


bhoopen ne priyam ko spasht bata diya ki bhoopen use sukh-suvidhaon se bharapoor jivan nahin de paenge, n hi aarthik suraksha de paenge. priyam ko koi etaraj nahin tha. is tarah donon vivah karane ke lie tatpar hue. bharatiy vidyarthiyon ne teparikardar par bismilla khan ki shahanai bajai, bangali ladakiyon ne alpana ankit ki, gujarati ladakiyon ne garaba nrity pesh kiya. ek brahman bangali adhyapak ne mantrochcharan kiya. fir siti kort men jakar donon ne kanooni roop se ek-doosare ko pati-patni man liya. is vivah ke lie n to bhoopen ke mata-pita taiyar the n hi priyam ke mata-pita.


priyam ne kaha, 'main ek santan garbh men lekar chali jaungi.' priyam ki ichchha poori hui. vah kampala laut gayi.