source: https://gfmaza.wordpress.com/2011/12/01/college-mein-admision-lene-ke-tarike/

Aajkal college mein admission milna himalaya ki chotiyan chadhne se zyaada mushkil ho gaya hai. Hamare dhong bhare dimaag mein kuch sujhaav aaye jo ab aap ke saamne hain. Padhiye aur padhaiye ye raaste apne doston ko.

1. Sa-parivar college mein jaakar bawaal macha do. Jab tak do chaar news channel waale na aa jaayen bilkul na hilna. Yaad rakho ek baar ye khabar akhbaar athva tv mein aa gayi, to college ka principal khud tumhare darwaje par aayega tumhara admision karne. Keh dena media se ki college ne tumko vaada kiya tha admission ka.

2. College ke principal ke ghar doodh-dahi ityaadi khaane peene ki vastuen lekar pahunch jaao. Aur unke ghar ke kaam-kaaj mein haath batao. Yaad rakho kuch paane ke liye aajkal bahut kuch khona padhta hai.

3. Uppar wale upaay se zyaada achha ye tarika hai. Aapko jis college mein admission chahiye uske principal ke ghar par aap 6 mahine pehle se hi naukar ban jao â€“ naukri kar lo. Din mein 2-3 ghante jhadoo, pocha aur bartan hi to karne padenge. Lekin uska fal tumhe milna hi milna hai.

4. College ke principal aur dusre shikshakon ke bachhon se dosti kar lo. Aur unhein apni dosti mein unhe itna paagal kar do ki wo tumhare bina ek pal bhi na gujaar saken. Baad mein apne admision ka kaam bhi unhi ke sar daal do.

5. Principal ki shrimati se mel jol badha lo. Unka koi bhi bahar ka kaam ho to jaakar karke aao. Yaad rakho har mard ki gardhan uski bivi ke haathon mein hoti hai. Lekin koi anuchit kaarya na kar baithna, jisse humein bhi sharminda hona pade.

6. College mein jaakar ek gang bana lo. Jiska naam Dhongi gang hona chahiye. Aur hamare tarah vastra dhaaran karke bhook hadtaal par baith jaao. Bhook hadtaal sirf naam ki honi chahiye. Chupke se pizza wageraah khate rehna. Jab tak admision na ho jaaye ye nautanki jaari rakhna.

7. Principal ko bata do ki tum kiske shishya ho. Hamara naam sunte hi uski pairon tale zameen khisak jaayegi. Hahakaar mach jaayega samast paathshaala mein. Palak jhapakte hi tumhara daakhila nischit hai.

8. Principal ki pichhli zindagi ki chhan been karo. Pata karo ki unka kisi ke saath prem sambandh tha kya jis ke baare mein kisiko bhanak bhi nai hai. Agar kuch baatein maloom pade to principal se keh dena, admission de do nahi to soch lo.

9. Principal ke pair pakad lo. Jab tak wo daakhila dene ke liye haan na bol de pair bilkul na chhodna. Chahe wo gir bhi jaayen to bhi apne kaam mein date rehna.

10. Kuch mahino pehle se hi sabhi gurujano ke parivaar se mel jol badha lo. Tumhe abhi se maalum hona chahiye ki tumhare ank kitne kam aane waale hain. Jitna zyaada meljol badhega, baad mein tumhe utni hi aasani hogi.

11. Faaltu ke tareekon ko padhne aur apna bahumoolya samay vyarth karne se behtar hai ki aaj se hi kathin parishram karna aarambh kar do. Agar abhi se padhai mein dhyaan doge to kabhi kisi ke aage haath na failaana padega. samjhe bachha ;)