source: http://desitoons.blogspot.in/2008/04/posts-of-blog-rachanakar_25.html

aksar main sochata hoon, jo likh raha hoon vah kyon likh raha hoon ? kisake lie likh raha hoon ? yah bhi, ki kya likh raha hoon. mere mitr meri is man: sthiti par darshanik mudra men muskate hain, fir yakayak ganbhir ho jate hain, aur samajhate hain bachcha ye to buniyadi saval hain, in savalon par to log bahut bahasen kar chuke hain. tumhen apana darshanik star thoda badhana chahie. masalan aajakal uttar aadhunikata par jo bahas ho rahi hai, usamen tumhara kya rol ho, abhi tak tumane uttar aadhunikata par kya likha hai, kuchh nahin n daraasal tum samay se kafi pichhe chal rahe ho. main hin bhavana lie vapas lautata hoon. mera isilie lekhakon kee biradari men koee sammanajanak sthan nahin ban paya hai. koee bhi lekhak mujhe jhidak sakata hai - aakhir mainne likha kya hai ? n to usamen bhasha ke sath khelane ka kaushal hai, n usamen chamatkrit karati sthitiyan hi hain, n patanonmukhi pashchimi lekhakon kee rachanaon ke parishkrit ansh hi usamen hain, n abhadrata, ashlilata aur nagnata usamen hai tab kya hai mere lekhan men ? ab bhaiya ye kyon nahin samajhate ki aadarshavadi aur yatharthavadi lekhan ka bhi ant ho chuka hai. ab jaduee yatharth ka yug hai marks aur lenin aprasangik ho gae hain. ab to ginsabarg kee bat karo, jok derida kee bat karo, striyon kee saundary pratiyogita kee bat karo, amerika ke nachaniya maikel jeksan kee bat karo, bil gets kee bat karo, yani jo bhi aadami ko jins aur aakankshaon ko havas bana sake, us vastu kee bat karo, yahi uttar aadhunikata hai.

uttar aadhunikata ke bare men jyada janakari lene ke lie mainne kuchh buddhijiviyon se bat kee. sabase pahale ek khyatanam vakeel se mainne janana chaha ki vah uttar aadhunikata ke bare men kya sochate hain .

vakeel bola, mere pas bahut muvakkil hain, thode samay men poora kes samajhaie.

mainne kaha, aajakal bahut charcha hai uttar aadhunikata kee, main aapakee ray janana chahata hoon.

vakeel ka javab ekadam peshevar tha, bole haikort men pablik intarest litigeshan ke pachas hajar rupaye lagenge. aajakal in netaon ne to desh ko barabad kar rakha hai, sab bhrasht hain bhrashtachar ke khilaf to bas jyoodisiyari hi ekamatr sahara hai. aap pachas hajar rupaye mere asistaint ke pas jama kara dijie aur use poora kes vistar se samajha dijie nishchit hi yah kes ham hi jitenge. aajakal jyoodisiyari janata ke fevar men disijan de rahi hai .

main han ji han ji kahakar vahan se utha aur sidha sadak par aa gaya, yani uttar aadhunikata ka matalab jyoodisiyari hi samajhaegi. khair mujhe is bade vakeel par n krodh aaya, n daya hi aaee ab mainne socha chalo kisi daktar ya injiniyar se poochhate hain ki uttar aadhunikata kya hai. ek nami daktar ke yahan bhid lagi huee thi at: mainne marijon ka samay nasht karana uchit nahin samajha aur klinik se bahar nikal kar sidhe sinchaee vibhag ke adhishasi abhiyanta ke daftar men ghus gaya. pata chala sahab daure par hain, es di o bhi sath gae hain , koee injiniyar hai ? mainne janana chaha tabhi ek lamba sa naujavan mere pas aakar thahara aur poochha kya kam hai ? mainne kaha ek janakari prapt karani hai. vah bola -bataie yah sunishchit ho jane par ki vah injiniyar hai, mainne kaha - main uttar aadhunikata ke bare men aapake vichar janana chahata hoon. vah thoda achakachaya, bola "aap kya janana chahate hain. main nahin samajh paya aap kaun hain aur kahan se aae hain ?" mainne kaha -ji main ek lekhak hoon aur isi shahar men rahata hoon. aajakal uttar aadhunikata kee badi charcha hai buddhijiviyon ke bich men aur injiniyar intailijainsiya men aate hain at: aapake vichar janana chahata tha. vah thoda chakit huaa bola - yoon to main kam se ja raha tha par aapaka kes intaresting hai, aaie baithate hain. usane ghanti bajaee, chaparasi se pani aur fir chay lane ko kaha aur ulte usane mujhase janana chaha ki ye fenomina uttar aadhunikata aakhir kya hai ? mainne kaha - jaise modarnijm matalab aadhunikata purane roodhivadi mahaul men ek khulapan aur sampannata, adhik suvidhaen laya vaise hi ab post modarnijm aa gaya hai, matalab khulepan kee intiha, sampannata kee intiha, aur suvidhaon kee intiha ho gaee hai. aadhunikata ke bad ab uttar aadhunikata ka jamana hai. aap bataen is bare men aap kya sochate hain. vah fir bola its veri intaresting, mainne to is bare men kabhi socha hi nahin aur sahi mayane men to maine kabhi modarnijm ke bare men bhi nahin socha. han kabhi lagata tha ki log padh likh kar modarn ho gae hain. par dekhie hamare desh kee halat to bahut kharab hai. ganvon men to logon ko pine ko saf pani tak nahin hai, sadaken nahin hain, sinchaee kee suvidhaen nahin hain, achchhe skool nahin hain, aspatal nahin hain. sach to ye hai ki in chijon kee kisi ko paravah bhi nahin hai, n sarakar ko, n prashasan ko aur aapake ye buddhijivi, ye lekhak bas baten karate hain, han kuchh achchhi baten bhi karate hain par usase kya hoga ? main to taims aof indiya padhata hoon, usamen kuchh aartikal achchhe aate hain. aapase milakar bahut achchha laga main kisi lekhak se pahali bar mila hoon kabhi fir aaie, kahakar vah uth khada huaa, main bhi uthakar bahar aa gaya.

main kuchh khij raha tha, vyagr tha ki itane men meri najar mere padosi arthashastr ke profesar rasabihari varma par padi. mainne unhen namaskar kiya aur unake sammukh apani jigyasa rakhi. ve thode achakachae par fir sambhalate hue unhonne kaha -dekhie aaj ikonami kee halat kya hai ? hamen gro karane ke lie kepital chahie taki indastriyal devhalapament ho sake sari yojanaen kepital intensiv yojanaen hain, investament karana padega, par paisa nahin hai. ab globalaijeshan se maltineshanalhamare yahan aakrisht hue hain, hamari polisij libaral huee hain isase fark padana chahie tha, par nahin pada sach poochhie to hamari sabase badi kamajori hai ki sab bhrasht hain, beeeman hain. ab dekhie desh men paisa aata hai, neta kamishan kha jate hain, bade-bade afasar lakhon rupaye dakar jate hain to ikonami stebal kaise ho ? blek aur vhait men, blek ka reshyo badh gaya hai amir jyada amir aur garib jyada garib ho gaya hai. lekin fir bhi tarakkee to huee hi hai vaise agar hamare charitr men thodi si eemanadari aa jae to bat hi kuchh or ho han, vo kya kaha hai aapane uttar aadhunikata, han to yahi hai bas, yahi hai madarnijm, postamadarnijm jo kuchh hai.

mera lekhak trahi-trahi kar raha tha koee nahin janata, uttar aadhunikata kya hai ? bas lekhak hi is atyadhunik gyan ke gyata hain at: ab kisi lekhak se hi is vishay par bat karani chahie. mainne riksha pakada aur ek kasbaee lekhak mitr ke ghar kee or chal diya. man nahin mana aur mainne rikshevale se bhi poochh hi liya ki bhaee uttar aadhunikata ke bare men janate ho ?

usane bahut sahaj bhav se kaha - kya poochha babooji ?

mainne kaha, uttar aadhunikata.

ye kya hota hai ?

mainne kaha, log pahale paidal chalate the fir ghodagadi, bailagadi, riksha aur fir motaragadi aa gaee, to ye huee aadhunikata isake bad kya hoga ?

vah bola, isake bad kya hoga babooji, aap hi kahen, havaee jahaj bhi hai, ab aage kya aaega ?

main duvidha men fans gaya tha par use is batachit men maja aane laga tha mainne kaha, chhodo is bat ko, tum batao ek din men kitana paisa kama lete ho ?

mera is tarah bat badalana use achchha nahin laga thodi der bad vah bola, kisi din bis kisi din chalis, pachas tak mil jate hain. itane men lekhak mitr ka ghar aa gaya, maine riksha rokakar paise die.

jaise hi paise dekar muda rikshe vale ne pun: apani jigyasa prakat kee, babooji aapane bataya nahin havaee jahaj ke bad kya aaega ? mere mool prashn ko yad karate hue budabudaya uttarichchha.

mainne kaha, uttaraichchha yani jahan chaho ichchha se udakar chale jao, jahan chaho utar jao koee ghoda nahin, koee gadi nahin, jahaj bhi nahin rikshe vala muskaraya aur rikshe ka haindal pakadakar aage badh liya.

lekhak mitr ghar par the, badi bat thi, varana aise avasar birale hi hote the jab ve ghar par milate hon. unhonne bahut garmajoshi aur apanepan se svagat kiya, aakhir kasbaee the ji bhar ke baten karane ke lie arddhapadmasan kee mudra men ek chh: inch oonche takht par virajaman ho gae mainne unhen apani pareshani bataee, ve bahut vinamr hokar bole, bandhu aap hi adhik samajhadar hain, main to kasbe se aaya hoon, vahan to aadhunikata hi badi gajab dhane vali huee jise dekho vahi chakkoo, chhuri, tamancha latakae ghoome hai. ek or rajaniti ke akhade hain to doosari or sharirik shakti ke bade shaharon aur ti vi kee chamak-damak se prabhavit naee pidhi. sab kuchh alp samay men pa lene ko aatur thahari dharm-karm ka jvar aata jata rahata hai. kuchh log apani asahayata aur suvidhahinata par dravit hote rahate hain. seth sahookar thasak se rahate hain naukaripesha badhate bhrashtachar aur makkari se sadaiv trast rahate hain. majadoor varg badhati mahangaee se majadoori kee tulana karata rahata hai. is sabake bavajood apanapan hai vahan, par aage badhane ka koee skop nahin hai, isalie log bade shaharon kee or bhagate rahate hain. vahan to aadhunikata hi lanpatapan kee shreni kee aaee hai, ab uttar aadhunikata kya hogi ? badi daravani tasvir banati hai jehan men mujhe laga yahan bat nahin banegi, aage badhana chahie so mainne aagya chahi .

ve hataprabh hue, abhi aae, abhi chal die, yahi to shahar valon ka gun hai thik se baithe bhi nahin, sahity aur duniya jahan kee charcha bhi nahin huee, itani jaldi kya hai bandhu ?

mainne kaha, fir baithenge, daraasal aaj mujhe uttar aadhunikata par ek raitaap dena hai main chala aaya, ve avak dekhate rahe.

mainne socha ki is shahar men aakhir uttar aadhunikata ke janakar kitane log hain ? das bis nam to hain hi jo is vishay par aksar likhate rahate hain, gahe bagahe charcha bhi karate hain, inhin men se kisi ko pakadana chahie mainne ek midiya eksapart se bhent kee. ye bhootapoorv sahityakar aur abhootapoorv marksavadi huaa karate the. unhonne mujhe bataya, aadhunikata ke kansept men yatharthavad urf marksavad ka bahut bada yogadan tha. ab soviyat roos aur madhy yorop men marksavad ke asafal rahane se jaroorat mahasoos hooee ki isake bad kya vicharadhara samichin hai. ab ek atyadhunik aur aashcharyajanak roop se sahi arthon men uttar aadhunik vichar kee jaroorat hai jo uttar marksiy vicharon ko rekhankit kar sake. aaj ka yatharth koee sapat yatharth nahin, jaduee yatharth hai. kahin koee chij yatharth hai. kahin koee aur chij. ab duniya simat gaee hai. hamen kshetreey soch se aage badhakar bhoomandaliy soch kee aavashyakata hai. vicharon kee duniya men naee kranti kee jaroorat hai. naee se naee chij, naya se naya utpadan, naya se naya manushy aur naya se naya vichar aur vyavahar, yahi uttar aadhunikata hai. nishchit hi ab mere gyan chakshu khul gae the.

main ab is uttar aadhunikata ko gair marksavadi najar se bhi dekhana chahata tha at: main ek udbhat vidvan ke pas pahuncha unhen sashtang pranam kiya, unake samane apani jigyasa rakhi.

ve pahale ganbhir hue, fir thathakar hanse, pun: ganbhir mudra banakar unhonne kahana shuroo kiya, daraasal itana saral nahin hai is vishay ko samajhana. hamen itihas, vartaman aur bhavishy, trikal ka dhyan rakhana hoga. atit men pauranik sandarbhon men dekhen to bramha, vishnu, mahesh ka jo charitr roopak hai usamen vishnu parampara se bandhe dikhaee dete hain, bramha sarjak hain, parampara todate hain yadakada at: aadhunik mane ja sakate hain. shiv hamesha parampara aur yug donon se aage chalate hain isalie uttar aadhunik mane ja sakate hain. vartaman men ham dekhate hain ki vishv vikasashil, vikasit aur avikasit tin shreniyon men vibhajit hai. avikasit log atitajivi hote hain vikasashil aadhunik poorn vikasit tatha vikas ko poornnat: atikramit karane vale, donon uttar aadhunik hain. ab ham bhavishy kee bat karen, bhavishy men ham kahan honge aur kahan hona chahenge ? ham agar nirantar yatharth kee bat karate rahenge aur aage nahin badhenge, to kuchh bhi hasil nahin kar payenge sach yah hai ki hamare desh kee sath pratishat janata jahil hai, ya kah lijie ashikshit hai, garib bhi ho sakati hai, to inake bharose ham kahan jaenge ? samriddh aur sukhi bhavishy ke lie hamen inakee bat karani chhodani hogi. hamen vishv arthavyavastha ke sandarbh men khud ko dekhana hoga. vikasit deshon ko samajhana hoga. vikas ke aage kee sthitiyon ko samajhana hoga. ham bahut kuchh amerika se sikh sakate hain, kaise vishv ke sabhi deshon par apana samarik, manovaigyanik dabav banaya jaye. bahurashtriy kanpaniyon se sikh sakate hain, kaise duniyabhar men apani aarthik unnati ka netavark sthapit kiya jae ? ham pashchim kee jivanashaili se sikh sakate hain ki kaise sukhi samriddh aur aanandadayi jivan jiya ja sakata hai.

vyakti svayan jivan men sukh ka nirmata hai vah parivar, samaj aur rashtr kee simaon se oopar hai, shreshth hai, use apani shreshthata sthapit karani chahie, kisi bhi keemat par sahity men uttar aadhunikata ko lekar badi bhramak sthiti bani hai. sare tutapunjiya lekhak uttar aadhunikata kee baten karane lage hain. ve kuchh janate- samajhte to hain nahin, bas talab ke mendhakon kee tarah tarr-tarr lagae hue hain. lautate samay unhonne mujhe ek aavashyak hidayat di ki aap jo bhi likhen, mere nam ke ullekh ke bina hi likhen kyonki aapake pas tep vagairah nahin hai at: aap nishchit hi bat banakar likh denge aur fir mujhe kahi huee baton ko dis-on karana padega.

antat: main ek khurrat uttar aadhunikata virodhi ke pas pahuncha. in dinon ve uttar aadhunikata ke virodh men padhane-likhane ke atirikt kuchh aur nahin kar pa rahe the. ve is kutsit samrajyavadi aur ghinauni sajish ke khilaf nihayat vyaktigat lekhakeey ladaee lad rahe the. ve kis drishti aur vicharadhara ke tahat yah ladaee lad rahe the, kah pana mushkil tha ve ek hi samay men dakshin aur vam donon the, balki kaha jae to ek ajib sa ghalamel the. badi ajib bat thi ki ve apane ko dakshin se shuroo manate the par n to ved, puran aur upanishad unhonne padhe the n bharatiy parampara ke vishesh gyata the aur ab ve choonki apane ko vam ke karib pate the lekin marks, engals aur lenin ko padhane kee bhi unhonne koee jahamat nahin uthaee thi. dvandatmak bhautikavad aur aitihasik bhautikavad unhen ubaoo vishay najar aate the. aur n hi vam rajaniti unhen bahut prabhavit karati thi. is sabake bavajood ve khanti uttar aadhunikata virodhi lekhak the. uttar aadhunikata ke virodh men unake tark khase vajanadar aur vamamargi the. mainne jab unhen bataya ki main kaee buddhijiviyon aur a-buddhijiviyon se mil chuka hoon lekin abhi tak nahin samajh paya ki samasamayik sandarbhon men hamare desh men is fenomina kee kya upayogita hai ?

har chij ko upayogita kee drishti se dekhane par unhonne khasi narajagi jahir kee aur bahut krodh ke sath bataya uttar aadhunikata ka virodh, samrajyavad ka virodh hai, maltineshanals ka virodh hai, globalaijeshan ka virodh hai, libarelaijeshan ka virodh hai, apasanskriti ka virodh hai, patanashil moolyon ka virodh hai, aakhir kitane log hain jo ye virodh kar rahe hain ? kitane log is ladaee men shamil hain?

unhonne bataya ki is samay kee ye sabase badi ladaee hai.. aur ve poori damakham se ye ladaee lad rahe hain unakee aatmamugdhata par main bhi mugdh tha. is uttar aadhunikata kee ladaee men main kahin shamil nahin tha. isase yah spasht tha ki main ghatiya aur pichhada huaa lekhak tha, jisakee charcha n hona svabhavik tha mainne naukari se bina batae chhutti kar li thi, kal mujhe isake lie dant sunani hogi. ghar par rashan khatm ho gaya tha, khana banane ke lie bajar se patni do kilo aata aur aadha kilo chaval laee hogi. padosi ke bachche ka eksident ho gaya tha, mujhe aspatal jana tha, nahin pahunch saka yooniyan ke dimand chart banane men mujhe apani ray rakhani thi, vah bhi nahin rakh paya. desh ke maujooda halat par mujhe taras khana tha, vah bhi nahin kha saka. akhabaron men chhapi hatya, balatkar, dakaiti, firauti, pulis julm, netaon kee besharmi aur prashasan kee janavirodhi harakaton par bladapreshar badhana tha, vah bhi nahin badha paya. sampadakon kee foohadata par unhen dantana tha vah bhi nahi dant paya. ek chhoti si sahaj kavita likhani thi, nahin likh paya.

aakhir is uttar aadhunikata ke chakkar men poora din barabad ho gaya.