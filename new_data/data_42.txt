source: http://desitoons.blogspot.in/2008/12/posts-of-blog-rachanakar_22.html

han vo shila hi thi!! kaise bhool kar sakati thi main pahachan ne men use, jise barason dekha, sath gujara, pal pal usake bare men socha.

shila thi hi aisi, jaise kisi shilpakar kee tarashi huee ek sajiv aatma jo tan ko odhakar is sansar kee sair ko nikali ho. jis rah se vo gujarati, gujarane vale tham jate the, jaise jam se jate the. unakee aankhe patthara jati, jaise kisi noor ko samane paya ho. han vahi hoor shila meri priy saheli aaj mere samane se gujar rahi hai, khud se hokar bekhabar.

barah varsh koee itana lanba arasa to nahin hota, jahan insan is kadar badal jaye, n fakat rang roop men, par jisake poore astitv kee kaya palat ho jae. vo kalej ke jamane bhi khoob huaa karate the, jab main aur shila sath sath raha karate the, ek kamare men, ek hi klas men aur lagabhag poora vakt sath khana, sath padhana, sath samay bitana. kya odhana, kya bichhana aisi har soch se pare, aajad panchhiyon kee tarah chahakate hue, har pal ka lutf lete hue, har sal kalej men tap karate hue ab ham donon fainal sal men pahunchin. char sal ka arasa koee kam to nahin hota, kisi ko janane ke liye, pahachanane ke liye.

"are shila!" mainne usake karib jate hi apanepan se use pukara. ajanabi si aankhen bina bhav meri or uthi, uthakar fir jhukee aur vah kadam aage badhakar chal padi, aise jaise main koee ajanabi thi.

"shila, main tumhari saheli savi, kaisi ho?" jaise suna hi n ho, ya chahakar bhi sunana n chahati ho, kuchh aisa ahasas man men utha. aisa kya ho sakata hai jo is badalav ka karan bane?

ithalati, balakhati, har kadam par thirakati huee shila, jaise kisi shilpakar kee tarashi koee chhavi, din bhar gunagunati apane aas pas ek khushaboo failati, aaj itani berang, rookhi bina ahasas kyon? meri utsukata badhi, mainne aage badhakar usake sath kadam milakar chalate hue dhire se fir usaka hath tham liya.

" shila, main to vahi savi, savita hoon, par tum shila hokar bhi shila nahin ho, yah main nahin manati. kaisa hai samir?"

is saval se usake chehare ke rang men jo badalav aaya vo dekhane jaisa tha. chehare par tanav ke badal gahare ho gaye, aankhon men udasi ke sae jyada ghane aur tan simatakar chhuee muee sa, jaise vah simat kar apana astitv chhupa lena chahati ho. mainne usakee kalaee pakad li. jab usane chhudane kee koshish kee to jyada pukhtagi se pakadi, aur han usane bhi fir chhudane kee koshish nahin kee. shayad apanepan kee garmi se patthar pighalane laga tha. usi pyar kee aanch men pighalakar hi to vah samir ke sath chali gaee, door bahut door kisi aur duniyan men. pichhe chhod gaee apani pyari saheli savita ko, apane antim varsh kee padhaee ko, apane aane vale ujjal bhavishy ko. shayad us pyar kee panah ne usase vah raushani chhin li thi, jis karan use sirf samir, usakee chitrakari, aur toolika par nikhare rang aas pas dikhaee pad rahe the. jane kya tha vah, kaise khumar tha, pyar ka junoon hi raha hoga, jo usane apana bhavishy samir ke nam likh diya. aur ek din achanak vah usake sath shadi achanak mere samane aa khadi huee.

" savi, mujhe aur samir ko shadi kee badhaee nahin dogi?"

" han han mubarak ho"..par achanak...mere shabd mere munh men hi rah gae.

" han achanak hi faisala karana pada, kal samir vapas ja raha hai apane ghar shimala, aur men bhi usake sath ja rahi hoon." kahate hue shila mere gale lag gaee.

"par do mahine ke bad fainal pariksha..." main kahana chah rahi thi par kah na paee. shayad shila janakar anajan ban rahi thi, ya vah ab kisi prakar kee dakhal andaji nahi chahati thi, isiliye to shadi ka mahatv poorn faisala akele hi le liya, kisi kee jaroor hi use mahasoos nahin huee. han ek bat saf thi, usake oopar us pyar ka, samir kee kala ka jo indradhanushi khumar tha, us bahav men vo bahe ja rahi thi. koee bandh vahan bandhana bekar tha, yahi soch kar main bhi apani poori soch ke sath adhoore shabdon ka sahara lene lagi.

"savi, tum jyada mat socho, mainne soch samajh kar yah faisala liya hai kyonki main samir ke siva nahin rah sakati aur n vo mere siva. ab main jivan ke rangon ko odhana chahati hoon, unamen apani aashaon ko rangana chahati hoon, isase jyada kuchh nahin..han chalo sath men baithakar aakhiri bar khana khaen, kal vaise bhi subah kee gadi pakadani hai, aao chalen." kahate hue usane meri kalaee thik usi tarah pakadi thi, jaise aaj mainne usakee pakadi hai.

khana khate khate, baton ke dauran main samir kee or dekhati rahi chori chhupe, jaise use janane kee, pahachanane kee koshish karati rahi. aisa kya tha usamen jo meri priy saheli kee jindagi men toofan banakar aaya aur bavandar kee tarah baha kar le ja raha hai. do mahine ke liye jo aart ka projekt use saunpa gaya tha, usake poora hone ke pahale hi usane shila kee jindagi par apana rang chadha diya aur ab sath le ja raha tha meri jan se pyari saheli ko, jaise jabaradasti koee mere tan se rooh ko juda kar raha tha. sochon ke daire se khud ko bahar nikalate hue mainne samir kee or rukh kiya.

"samir bura n manana, par ek bat to batao, kya do mahine shila kee khatir aur nahin ruk sakate taki shila bhi apani padhaee kee javabadari poori kar le. jivan bhar sath nibhane ke liye jaroori nahin hai ki ham vakt ke sath khilavad karen. padhaee to raushani ka ek ang hai, use is tarah adhoora...."

"savita ji faisala shila ka hai mera nahin, aur us faisale se main jyada khush to nahin, par naraz bhi nahin. meri prerana mera mit banakar mere sath saye kee tarah rahe, yah meri khushakismati hai."

" par....." itana bhi n kah paee aur shila ne aankhon ke ishare se mook bhasha men mujhe kuchh n kahane ke liye kahakar chup kara diya.

bas vah chali gaee, apani sunahari duniya men sundar sapanon ko lekar aur fir sab dhundhala dhundhala sa ho gaya. din bite, mahine bite, aur sal bhi bitate chale gaye..ek nahin, do nahin, poore barah baras. sochon ka silasila sath tha, pakad men usakee kalaee aur hamakadam hamari chal. aakhir ek ped ke niche khinchakar mainne use bithaya aur fir main bhi baith gaee usake pas satak kar jaisa ham aksar baitha karate the.

" ab bata shila, too yahan is shahar men shimala se itani door? aur samir kahan hai, sath men kyon nahin aaya?" mainne anajane men kaee saval ek sath poochh liye aur usaka munh takane lagi javab ke intajar men !

javab men usakee mriganayani aankhon se tapake sip se kuchh moti, jinhen chahakar bhi main apane aanchal men samet n paee, na hi shila ne jatan kiya us fisalati huee dhara ko rokane ka. bas kuchh kah n paee aur uthate hue apanepan se kaha " chalo kahin baithakar chay pite hai savi."

chay ke us daur men usane chay ke sath n jane kitane aansuon ke sagar piye, anabujhee kisi pyas ka hona jahir tha, par us pyas ka rukh ek naya mod le raha tha. shila kee jubani usakee aansuon kee tarah bikhari huee kahani ko sametate hue shila ne kaha " savi main usake liye bas toolika par bikhare hue rangon ka ek bindu thi.."

" thi..." mainne ulajhe hue honthon ko kholane kee koshish kee, par shila ke man ka dvandv shayad abhi band n huaa tha.

" han thi. hoon nahin savi " apanepan kee aanch se thama huaa dard ka dariya pighal kar aankhon se bah jana chah raha tha aur usi bahav men bahate hue shila kahati gaee, " sach mano savi jis tarah usane toolika par rang bikherakar meri tasviron ko sajaya, unhen sajiv bana diya apane hunar kee barikiyon se, kaee kharidar un par fida hokar kharidane lage. daulat ka nasha din se jyada samir kee raten rangin karane laga. din ko main kisi patthar kee moorti kee tarah usakee prerana banakar ghanton baithi rahati aur vah nape tule dhang se mere har kon men rang bharata raha, bechata raha aur khanakhanahat men khota gaya, aur fir bahav itana tez aaya us badh men, jo vah mujhe bhi baha le gaya usakee svarth kee vedi ke us par jahan main tumhari vah saheli to nahin rahi jo har pal ko tum se bant leti thi, par han banti si, bikhari bikhari si us shila ka zarra zarra bikharata gaya. han vah shila jo apani aan ban ke sath jiya karati thi...vah..." aur shila foot footakar rone lagi.

bas anakahe shabdon ne har khalipan ko bhar diya, aansuon kee juban sab kah gaee. mujhe yoon lagane laga ki shila bikhar kar toot chukee hai aur jahan tak meri soch pahunch sakati thi, aisa aabhas huaa jaise shila mujhase vahi purana aashray mang rahi thi, usi aanchal kee narmi dhoondh rahi thi, vah nisvarth sparsh mang rahi thi.

mainne use aalingan men bharate hue apane sath is tarah jod liya jaise vo kabhi mujh se alag hi n huee thi. usaka is tarah simatana, bikharav ka ant ho gaya, sabhi bikhare rang fir se simat kar us berang shila roopi bindu men samate chale gae, boond sagar men sama gaee. aakash ke badal chhant gae, viratata najar men bhar gaee sitaron bhara aasaman saf dikhaee de raha tha.

kab dupahar se sham, sham se sanjh huee pata hi nahin pada, safar zari hai, manjil kshitij ke us par shayad......!!!

door dhvani ke sath shabd bhi bhine bhine se man ko bhigote rahe.