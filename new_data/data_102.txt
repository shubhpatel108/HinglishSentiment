source: http://desitoons.blogspot.in/2008/06/posts-of-blog-rachanakar_02.html

manushy jati ke lie manushy hi sabase vikat paheli hai. vah khud apani samajh men nahin aata. kisi n kisi roop men vah apani hi aalochana kiya karata hai, apane hi man ke rahasy khola karata hai. isi aalochana ko, is rahasyoddhatan ko aur manushy ne jagat men jo kuchh saty aur sundar paya hai aur pa raha hai usi ko sahity kahate hain. aur kahani ya aakhyayika sahity ka ek pradhan ang hai. aaj se nahin, aadi kal se hi. han, aajakal kee aakhyayika men samay kee gati aur roochi se bahut kuchh antar ho gaya hai. prachin aakhyayika kutoohal pradhan hoti thi, ya adhyatmavishayak. vartaman aakhyayika sahity ke doosare angon kee bhanti manovaigyanik vishleshan aur manorahasy ke udghatan ko apana dhyey samajhati hai. yah svikar kar lene men hamen sankoch n hona chahie ki upanyason hi kee tarah aakhyayika kee kala bhi hamane pashchim se li hai. magar panch sau varsh pahale yoorop bhi is kala se anabhigy tha. bade-bade uchchakoti ke darshanik tatha aitihasik upanyas likhe jate the. lekin chhoti-chhoti kahaniyon kee or kisi ka dhyan n jata tha. han, kuchh pariyon aur bhooton kee kahaniyan alabatta prachalit thin. kintu isi ek shatabdi ke andar ya usase bhi kam men samajhie, chhoti kahaniyon ne sahity ke aur sabhi angon par vijay prapt kar li hai. koee patrika aisi nahin jisamen kahaniyon kee pradhanata n ho. yahan tak ki kaee patrikaon men keval kahaniyan hi di jati hain.

kahaniyon ke is prabaly ka mukhy karan aajakal ka jivan-sangram aur samayabhav hai. ab vah jamana nahin raha ki ham ‘bostane khayala’ lekar baith jaen aur sare din usi ke kunon men vicharate rahen. ab to ham jivan sangram men itane tanmay ho gaye hain ki hamen manoranjan ke lie samay hi nahin milata. agar kuchh manoranjan svasthy ke lie anivary n hota, aur ham vikshipt hue bina nity atharah ghante kam kar sakate to shayad ham manoranjan ka nam bhi n lete. lekin prakriti ne hamen vivash kar diya hai. ham chahate hain ki thode se thode samay men adhik se adhik manoranjan ho jae. isilie sinema grihon kee sankhya din b din badhati jati hai. jis upanyas ko padhane men mahinon lagate usaka aanand ham do ghanton men utha lete hain. kahani ke lie pandrah-bis minat hi kafi hain. ataev ham kahani aisi chahate hain ki vah thode se thode shabdon men kahi jae, usamen ek vaky, ek shabd bhi anavashyak n aane pae, usaka pahala hi vaky man ko aakarshit kar le, aur ant tak hamen mugdh kie rahe, aur isake sath hi kuchh tatv bhi hon. tatvahin kahani se chahe manoranjan bhale ho jae, manasik tripti nahin hoti. yah sach hai ki ham kahaniyon men upadesh nahin chahate, lekin vicharon ko uttejit karane ke lie, man ke sundar bhavon ko jagrit karane ke lie kuchh n kuchh avashy chahate hain. vahi kahani safal hoti hai, jisamen in donon men se ek avashy upalabdh ho.

sabase uttam kahani vah hoti hai jisaka aadhar kisi manovaigyanik saty par ho. sadhu pita ka apane kuvyasani putr kee dasha se duhkhi hona manovaigyanik saty hai. is aaveg men pita ke manovegon ko chitrit karana aur tadanukool unake vyavaharon ko pradarshit karana kahani ko aakarshak bana sakata hai. bura aadami bhi bilakul bura nahin hota, usamen kahin n kahin devata avashy chhipa hota hai, yah manovaigyanik saty hai. us devata ko khol kar dikha dena safal aakhyayika lekhak ka kam hai. vipatti par vipatti padane se manushy kitana diler ho jata hai. yahan tak ki vah bade bade sankaton ka samana karane ke lie tal thonk kar taiyar ho jata hai. usakee durvasana bhag jati hai, usake hriday ke kisi gupt sthan men chhipe hue jauhar nikal aate hain aur hamen chakit kar dete hain. yah ek mano vaigyanik saty hai. ek hi ghatana ya durghatana bhinn-bhinn prakriti ke manushy ko bhinn-bhinn roop se prabhavit karati hai. ham kahani men isakee safalata ke sath dikha saken to kahani avashy aakarshak hogi. kisi samasya ka samavesh kahani ko aakarshak banane ka sabase uttam sadhan hai. jivan men aisi samasyaen nity hi upasthit hoti rahati hain, aur unase paida hone vala dvandv aakhyayika se chamaka deta hai. satyavadi pita ko maloom hota hai ki usake putr ne hatya kee hai. vah use nyay kee vedi par balidan kar de ya apane jivan siddhanton kee hatya kar dale? kitana bhishan dvandv hai. pashchatap aise dvandvon ka akhand srot hai. ek bhaee ne apane doosare bhaee kee sampatti chhal kapat se apaharan kar li hai. use bhiksha mangate dekh kar kya chhali ko jara bhi pashchatap n hoga? agar aisa n ho to vah manushy nahin hai.

upanyason kee bhanti kahaniyan bhi kuchh ghatana pradhan hoti hain. kuchh charitr pradhan. charitr pradhan kahani ka pad ooncha samajha jata hai, magar kahani men bahut vistrit vishleshan kee gunjaish nahin hoti. yahan hamara uddeshy sanpoorn manushy ko chitrit karana nahin, varan usake charitr ka ek ang dikhana hai. yah paramavashyak hai ki hamari kahani se jo parinam ya tatv nikale vah sarvamany ho, aur usamen kuchh barikee ho. yah ek sadharan niyam hai ki hamen usi bat men aanand aata hai jisase hamara kuchh sambandh ho. juaa khelane valon ko jo unmad aur ullas hota hai, vah darshak ka kadapi nahin ho sakata. jab hamare charitr itane sajiv aur aakarshak hote hain ki pathak apane ko unake sthan par samajh leta hai tabhi use kahani men aanand prapt hota hai. agar lekhak ne apane patron ke prati pathak men yah sahanubhooti nahin utpann kar di to vah apane uddeshy men asafal hai.

magar yah samajhana bhool hogi ki kahani jivan ka yatharth chitr hai. yatharth jivan ka chitr to manushy svayan ho sakata hai. kahani kahani hai, yatharth nahin ho sakati. jivan men bahudha hamara ant us samay ho jata hai, jab vah vanchhaniy nahin hota. lekin katha sahity manushy ka racha huaa jagat hai aur parimit hone ke karan sampoornnatah hamare samane aa jata hai aur jahan vah hamari nyay-buddhi ya anubhooti ka atikraman karata huaa paya jata hai, ham use dand dene ke lie taiyar ho jate hain. katha men agar kisi ko sukh prapt hota hai to isaka karan batana hoga. duhkh bhi milata hai to isaka karan batana hoga. yahan koee charitr mar nahin sakata jab tak ki manav buddhi usakee maut n mange. srashta ko janata kee adalat men apani har ek kriti ke lie javab dena padega. kal ka rahasy bhranti hai, par vah bhranti jis par yatharth ka aavaran pada ho.