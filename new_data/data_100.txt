source: http://desitoons.blogspot.in/2008/06/posts-of-blog-rachanakar_06.html

manushy ek vicharavan prani hai. use sahity, samaj aur parivesh se prapt manas sanvedanon ke sandeshon se jin anubhootiyon kee upalabdhi hoti hai, unake hi vimarsh se naee-naee vyakhyaon ko aadhar milata hai. yuva chintak evan lekhak tatha bharatiy dak seva ke adhikari krishn kumar yadav ka nagarik uttar pradesh, lakhanaoo se prakashit dvitiy nibandh sangrah ''anubhootiyan aur vimarsh" isi chintan, manan aur vivechan ko aadhar deti manasi vritti ka parinam hai, jisamen lekhak ne sahity aur sahityakar, vyakti aur samaj, vigyan aur praudyogikee, vaishvik chetana tatha sanskritik adhyayan ke anek aadhunik aur uttar aadhunik tathyon ko vyakhyayit karane ka prayas kiya hai. lekhak ka isase poorv ''abhivyaktiyon ke bahane" namak nibandh sangrah prakashit ho chuka hai. prashasanik seva men rahakar bhi chintan manan karana evan sahityik lekhan karana apane aap men ek vishisht upalabdhi hai. rajakeey seva ke dayitvon ka nirvahan aur shreshth kritiyon kee sarjana ka yah mani-kanchan yog viral hai. krishn kumar yadav ke nibandhon men unaka bahuaayami chintan mukhar huaa hai.

samikshy nibandh sangrah 'anubhootiyan aur vimarsh' men krishn kumar yadav ke vibhinn patra-patrikaon men prakashit vibhinn 15 lekhon ko nibandh sangrah ke roop men sankalit kar prastut kiya gaya hai. is sangrah ke nibandhon ko tin bhagon men banta ja sakata hai-vyaktitv v krititv par aadharit nibandh, sanskritik pratimanon par aadharit nibandh evan samasamayik v jvalant muddon par aadharit nibandh. vyaktitv v krititv aadharit lekhon men desh ke moordhany sahityakaron v manishiyon - munshi premachand, rahul sankrityayan, manohar shyam joshi, amrita pritam v da0 ambedakar ke janm se mahaprayan tak ke safar ko kramashah lipibaddh kar bikhare manakon ko ekatr kar mala ke roop men taiyar kar unake jivan-sangharsh v bharatiy samaj men yogadan ko rekhankit karane ka sarthak prayas kiya gaya hai. aaj jab har lekhak pustak ke madhyam se sirf apane bare men batana chahata hai, aise men 'anubhootiyan aur vimarsh' men tamam sahityakaron v manishiyon ke bare men padhakar sukoon milata hai aur is prakar yuva pidhi ko bhi inase jodane ka prayas kiya gaya hai. lekhak kee shreshth-jivan moolyon ke prati prakhand aastha, bharatiy sanskriti ke prati agadh anurag tatha samagrata bharatiyata ke prati ekanishtha kee sprihaniy chetana se prannavan ye nibandh hindi jagat kee sthayi nidhi hain. inamen lekhak ka svadhyay tatha abhivyakti kee nishchhalata apane poorn vaibhav ke sath vidyaman hai. vaigyanik vishleshan kee dakshata lekhak men hai, isalie usaka kathy pratyek pathak ka kathy ban gaya hai.

premachand hindi sahity hi nahin vishv sahity ke patal par manushy kee yatharth jindagi ke hamarahi rahe hain. svatantrata poorv ke varshon men jab bharatiy samaj anek kuritiyon aur visangatiyon ke karan sabhi naitik moolyon se chyut ho raha tha, tab is lekhak kee kahaniyon men vyapt pragatishil vicharon aur janajagriti ke sandeshon se sahity lokahit ke sanvardhan ka ek naya aandolan bana tha. rashtraprem, stree vimarsh, jatipratha, ashiksha, nirdhanata, sadhanahinata, kisan, majadoor,sarakari tantr aadi ke tatkalin svaroop aur unake parinam aur dushparinam premachand ke sahity men kis prakar rache base hain, krishn kumar yadav kee is pustak men gambhir adhyayan ka vishay banakar ubhare hain. premachand ke oopar aaj jis tarah ke aakshep kiye ja rahe hain, unakee rachanayen jalayi ja rahi hain, unakee prasangikata par saval khade kiye ja rahe hain, aise men yah lekh aur bhi mahatvapoorn ho jata hai.

bahubhashavid, dharm, darshan aur adhyatm ke talasparshi vidvan, yayavar, mahamanav rahul sankrityayan ka sampoorn jivan prayogik gyan ke karmashil chetan ka vikasasaman svaroop tha. unhonne kisi ek dal ke daladal ko kabhi nahin svikara tha. vah vidrohi aatma ke jyortimay pragya puroosh the. vivechana ke kram men shree yadav ne apane kathanon ko rahul ji ke jivan darshan se, unake lekhan se tatha unakee rajanaitik aur pragatishil avadharanaon ke sandarbhon se bahuvidh sanvar kar jis jatil bauddhikata se mukt kiya hai, vah pathak ke man ko samaj, sabhyata, sanskriti, itihas, vigyan ityadi se anupranit manishi ke sanyas se samyavad tak le jakar us bhavabhoomi par pratishthit karane ka prayas hai, jahan lekhak kahata hai- ''bhago nahin duniya badalo."

manohar shyam joshi ka bahuaayami sahityik vyaktitv, unaka aam aadami ke lie lekhan, patrakarita ke uchch aadarsh, hamalog, buniyad, jaise dharavahikon ke sarjak tatha kyap jaise sahityik srijan ke lie akadami puraskar prapt karana sahity ke itihas kee abhootapoorv upalabdhi hain . ''kho gaya kissagoee" shirshak se is pustak ke lekhak ne paramparaon, roochiyon aur vimarshon ke jivant uddharan uddhrit kiye hain, jo joshi ji ke prati shraddhanjali hai. amrita pritam ke yogadan par hindi jagat men sashakt roop men adhik nahin likha gaya hai, aise men amrita pritam ko, jitane najadik se shree yadav ne dekhane ka prayatn ''gum ho gaya rasidi tikat" namak lekh men kiya hai svayan men ek jigyasapoorn satat utsukata ka nirvah karati kahani ka kathanak hi lagata hai.

''daliton ke masihah do0 ambedakar" ko ambavadekar se apane is nam tak pahunchane ke lambe safar men jin samajik visangatiyon se hokar chalana pada tha tatha apane katu anubhavon se unhonne jo kuchh prapt kiya tha, unase vichalit n hote hue kis prakar shikshavid rajanitigya, arthashastree, vidhivetta aur sanvidhan nirmatree parishad ke mahatvapoorn pad tak pahunchakar ek sarvamany neta banane men safalata paee thi, usaka vivaran bhi 'anubhootiyan aur vimarsh' ke prishthon par ankit hai. do0 ambedakar ke antarvirodhon par charcha ke sath-sath vartaman rajanaitik-samajik parivesh men jis prakar unhen bhunaya ja raha hai, us par bhi charcha karake is lekh ko aur bhi aayam diye ja sakate the.

bharatiy sanskriti ke pratiman vishayak lekhon men ''nari shakti ke utkarsh" men samaj men nari-vikas ke vibhinn charanon kee vyakhya karate hue vartaman parivesh men nari jagat dvara prapt kee ja rahi oonchaeeyon ko ingit kiya gaya hai, chahe vah panchayati raj dvara ho ya ghareloo mahila hinsa adhiniyam dvara ho ya roodhivadi varjanaon ke todane dvara ho. deh vimarsh ke daur men yah lekh apani prasangikata sthapit karata hai. 'itihas ke aayam' men lekhak ne aitihasik dharoharon ke mahatv ko paribhashit karate hue, hal ke dinon men itihas purnalekhan ko lekar uthate savalon ke bich itihas kee vibhinn dharaon ko rekhankit kiya hai. 'bharatiy pariprekshy men dharmanirapekshata' lekh men pashchaty v bharatiy sandarbhon men dharm kee tulanatmak mahatta ko rekhankit karate hue bharatiy samaj men dharm ke avadanon v vibhinn samayon men dharmik ekata ko darshate hue antatah sanvaidhanik upabandhon ke madhyam se vartaman samaj men dharm ka vishleshanatmak vivechan kiya gaya hai. lekhak ka kathan bada satik hai ki- 'tushtikaran kee nitiyon ke bich hamane ek dharmanirapeksh rajy ko to apana liya hai par dharmanirapekshata abhi tak hamare samajik jivan ka ang nahi ban payi hai. 'bharatiy sanskriti aur tyauharon ke rang' is sangrah ka sabase lamba lekh hai. isamen lekhak ne desh ke kone-kone men manaye jane vale mahatvapoorn tyauharon, inake pichhe chhipi manyataon, riti-rivajon aur aitihasik ghatanaon, unako manane ke dhangon men vividhata aur unakee prasangikata par rochak dhang se prakash dala hai. lekhak ne is lekh ke madhyam se antatah samajik samarasata, rashtriy ekata v akhandata evan tyauharon- parvon ko manane kee mool manaviy bhavanaon ko sanjone kee koshish kee hai. yadyapi is lekh men bharatiy tyauharon par vistrit janakari hai lekin pongal aadi dakshinanchal aur uttaranchal ke tyauharon ko jodakar ise aur bhi rochak banaya ja sakata tha. aadhunikata aur uttar aadhunikata ke drutagami vikas ke badhate charan jis prakar nit naye gyan aur vigyan ke aalokamayi jharokhe kholate ja rahe hain, unase hi yuvaman chakachaundh ke bhoolabhulaiya poorn jivan men digabhramit ho raha hai. filmi duniya, usamen vyapt jivan moolyon ko tilanjali deti naee pidhi aur us adhogaman kee or utsukata bhari nigahon men vastavik jindagi se door ke sapane to chinta ka vishay hain hi, vidyarthiyon ka rajanitigyon dvara shoshann, shiksha ka gunatmak avamoolyan, netritv kee akshamata, sahity, kala, sanskriti aur gyan kee avahelana se upaji nakaratmak soch, ''yuva bhatakav kee sthiti kyon" shirshak lekh men bahut satik dhang se ukeri gaee hai. in sabhi lekhon men lekhak kee tathyatmak drishti bina kisi bhavukata ke, bina kisi atyukti ke bharatiy sanskriti kee sachchi nishtha se parichalit hai. poorvagrahon se mukt krishn kumar yadav kee lekhani prachinata evan aadhunikata ka samanvay prakat karate huye ek vimarsh khada karane men safal rahi hai.

bhoomandalikaran ek vastavikata hai. soochana-praudyogikee aur yatayat ke sadhan tatha aarthik udarikaran ke daur men jivan ke sabhi paksh prabhavit hue hain, fir bhasha aur sahity aprabhavit kaise rah sakate hain? hindi bhasha par isaka kya prabhav huaa hai aur kya hoga, is tathy ko vartaman men dekhate hue atit ke lekhan aur patrakarita ke itihas tak pahunchata lekhak 'bhoomandalikaran ke daur men hindi' dvara anek sarthak prashn karata v unaka uttar dhoondhata pratit hota hai. 'bhoomandalikaran ke daur men teji se badhate bharatiy kadam' men lekhak ne 1990 ke bad arthavyavastha men teji se aaye uchhal ko rekhankit kiya hai aur udghoshana kee hai ki - 'bharat ko ek bar fir se jagadguru kee bhoomika nibhane ke lie taiyar ho jana chahie.' bajarikarann, drishy aur shravy midiya, bahurashtriy kampaniyan, upabhoktavad aadi ka ''brand imej kee mahatta" "shirshak lekh men tatha ''intaranet ka badhata prabhav" men vishv-gram kee najadikiyon se bhasha, sanskriti, vyapar, vyavasay, shiksha aur jivan ke sabhi kshetron kee soochanaon ke upalabdh hone ke sadhan roop men bhi is pustak men charcha ka vishay bana hai. ''koching sansthaon ka failata mayajal" bhi lekhak ke drishtipatal se gujara hai aur usane koching sansthanon dvara apanayi jane vali takanikon evan unake mayajal men fansate samany vidyarthiyon kee durdasha par bebakee se prakash dalate hue koching vyavastha ke chalate vidyalayon men adhyapan ke girate star par bhi chinta vyakt kee gayi hai.

'anubhootiyan aur vimarsh' sankalit nibandh varnnanatmak hote hue bhi tathyaparak gambhir vaicharikata ke vimarsh hain. lekhon men aankade jutane men lekhak ne kafi shram kiya hai. unamen rochak shaili men kahi gaee vishayavastu ka sahityik moolyankan kiya gaya hai. parat dar parat naye-naye sandesh jan grahay bhasha men diye gaye hain aur pramanik sandarbh prastut kiye gaye hain. lekhak ne atyant saral-subodh bhasha men varnit vishayon ko badi gaharaee men pakada hai. nibandhon ke bich upayog men layi gayi ghatanayen, drishtant ityadi gady jaisi niras vidha men rochakata ka samavesh karate hain aur lekhan ko tarkapoornn-tathyapoornn-praman sammat banate hain. krishn kumar yadav ne is pustak men sahity aur sahityakar, vyakti aur samaj, vigyan aur praudyogikee, vaishvik chetana tatha sanskritik adhyayan ke anek aadhunik aur uttar aadhunik tatvon ko vyakhyayit karane ka prayas kiya hai. lekhan kala men prabandh ya nibandh ka sahity men mahatvapoorn sthan hota hai. is pustak ke lekhak ne us apeksha kee poorti ka prayatn kiya hai. nibandh ke svaroop vivechan men hi nahin balki unake sampadan men bhi lekhak ne apani shodhaparak drishti dvara vishay-vastu ko aitihasik taratamy kee chasani ke sath paros kar apani lekhani ke kaushal ka parichay diya hai, jo nishchay hi pathakon ke lie upayogi ban pada hai.

kul milakar krishn kumar yadav ka alp samay men yah doosara nibandh sangrah 'anubhootiyan aur vimarsh' ek mahatvapoorn upalabdhi hai jo bade shram, vivek aur visheshata ke sath sadhy huyi hai. ek prashasak hone ke sath-sath manaviy sanvedanaon se gahare roop men jude hue krishn kumar yadav ka yah sankalan vaishvik jivan drishti, aadhunikata bodh tatha samajik sandarbhon ko vividhata ke anek staron par samete hindi nibandh ke jis poore paridrishy ka ehasas karata hai vah nibandh kala ke bhavi vikas ka soochak hai. lekhak ne parampara se hatakar ek naye marg ka anusaran karake nibandh vidha ko ek naya aayam dene ka prayas kiya hai. sarvatha naee shabd yojana, naee prasangikata, naee anubhootiyan aur naee vimarsh shaili ke sath yah ek dastaveji nibandh sangrah hai, jo vicharon kee dharohar hone ke karan sangrahaniy bhi hai. kul milakar pratipady, bhasha, shaili-tinon hi drishtiyon se ye nibandh prashansaniy hain. inakee prastuti sarvatha svagat yogy hai.