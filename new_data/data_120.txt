source: http://desitoons.blogspot.in/2008/04/posts-of-blog-rachanakar.html

'era batar sura' banane ke bad bhoopen ne nishchay kiya ki 'nil aakasher niche' namak bangla film banaenge. banaras men padhate samay bhoopen ka parichay mahadevi varma se huaa tha. mahadevi varma ki ek kahani ke aadhar par bhoopen is film ka nirman karana chahate the. usi samay deloo nag namak vyakti ne aakar bhoopen ko bataya ki is kahani par film banane ka adhikar vah mahadevi varma se kharid chuka hai. kahani ek chin desh ke ferivale ke jivan par aadharit thi jo ek bangali ladaki ko bahan banata hai. bad men ferivale ki maut ho jati hai.


bhoopen ne deloo nag se kaha ki vah kahani ka adhikar unako bech de. nag taiyar ho gaya. bhoopen ne socha ki patakatha ritvik ghatak se likhavani chahie. un dinon ghatak 'ayantrika' bana rahe the aur unake pas samay nahin tha. bhoopen ne mrinal sen se bat ki. pandrah sau rupaye lekar mrinal sen ne patakatha likhi. bhoopen hemant kumar se mile. hemant kumar ne aashvasan diya ki film ke lie rupaye ve denge. sangitakar ke roop men hemant-bhoopen ka nam jaega. isi dauran bhoopen ko kisi ne bataya ki deloo nag ne kahani ka adhikar kharidane ke bare men jhoothi janakari di thi. vastav men kahani ka adhikar usake pas nahin tha.


bhoopen mahadevi varma se milane ranikhet gaye. mahadevi unako pahachan nahin payin. bhoopen ne banaras ki mulakat ke bare men bataya. apana 'sagar sangamata' git gakar sunaya aur hindi men usaka arth bataya. mahadevi prasann huin. bhoopen ko unhonne khana khilaya.
bhoopen ne unase poochha ki chini ferivale ki kahani unhonne bech di hai kya ? mahadevi ne bataya ki ek ladaka aaya tha, jo kharidana chahata tha, magar vah dubara nahin aaya. bhoopen ne unase apani yojana ke bare men bataya. mahadevi ne unako apani kahani ka adhikar de diya. us samay desh men hindi- chini bhai-bhai ka mahaul tha. chin ke kaunsalar ko bulakar bhoopen ne muhurt karavaya tha. lata mangeshakar ko klaipistik dene ke lie aamantrit kiya tha. lata ne majak men kaha tha - 'bhoopen da, main jis film ke lie klaipistik deti hoon, vah film banati nahin hai.' lata ka majak sach sabit huaa. ratonrat bhoopen-hemant prodakshan ki jagah hemant-bela prodakshan ban gaya aur mrinal sen film ke nirdeshak ban gaye. ek tarah se langadi mari gayi thi aur film ke projekt se bhoopen ko bahar kar diya gaya. mrinal sen ne film banayi. jis din film kalakatta men rilij hui, usi din chin ne bharat par aakraman kar diya aur film buri tarah pit gayi.


bhoopen hatash nahin hue. unhonne gvalapada ke lokajivan ko prishthabhoomi men rakhakar 'mahut bandhure' ka nirman kiya. is film men gvalapada ki boli ka prayog kiya gaya tha aur gvalapadiya lokagit ki gayika pratima pandey ke giton ka istemal kiya gaya tha. 'mahut bandhure' ko jabardast safalata mili. film ki prashansa javaharalal neharoo ne ki. unhonne sabhi dootavason ko yah film bhijavai.

bhoopen ko bhishan aarthik sangharsh karana pad raha tha. priyam bich-bich men aati thi aur vapas badauda chali jati thi. ek film men sangit dene ke badale char hajar rupaye milate the. tab tak git gane ke badale bhoopen paise nahin lete the.


san 1960 men kalakatta men postar lagaya gaya - 'bhoopen hajarika ka khoon chahie.' asam men chal rahe bangla virodhi aandolan ki pratikriya men kalakatta men asamiya logon ke khilaf ghrina ka vatavaran taiyar ho raha tha. asam se soory bora 'shakuntala' film ke silasile men kalakatta gaye the aur bhoopen ke ghar men thahare the. bahar nikalane par unaki hatya kar di gayi. uttam kumar ne bhoopen ko sandesh bheja ki jara bhi asuvidha mahasoos ho to ve unake ghar aakar rah sakate hain. jyoti basu tab mantree nahin bane the. unhonne bhoopen ko lane ke lie gadi bhej di thi.


bhoopen jahan rahate the, us ilake men 'mastana' taip ladakon ne unase kaha - 'ham aapaka bal bhi banka hone nahin denge. hamari lash par chadhakar hi koi aap tak pahunch sakata hai. asam se bhage bangali siyaladah pahunch chuke hain. aapako asali khatara unalogon se hi hai.'
bhoopen ke khilaf postar chipaka rahe ek ladake ko ritvik ghatak ne thappad marakar poochha tha - 'kisane sikhaya hai tujhe bhoopen hajarika ke khilaf postar lagane ke lie ?' bad men pata chala tha ki ek sangitakar ke ishare par vaisa kiya gaya tha.


ek din bhoopen bahar se ghoomakar ghar laute to naukar ne bataya ki paintis aadami aaye the. kah rahe the ki vakt thik nahin hai. bhoopen da se kahana rat nau baje ke bad kahin gane ke lie n jaen.


20 agast 1960 ko asam ke khilaf kalakatta ki sadakon par juloos nikala tha. us din bhoopen mahajati sadan ke pas khade the. unake sath krishnnafali chay bagan ke samar sinh the. juloos aage badh raha tha. samar sinh ne kahin chhipane ke lie kaha. bhoopen ne kaha ki unhen koi dar nahin hai. magar samar sinh nahin mane. donon sonagachhi chale gaye. ek veshya ke kothe par gaye. veshya snan kar bahar nikali. usane kaha ki yah sab kya ho raha hai. aaj to poora bajar band hai, aapalog kaise aaye ?


bhoopen ne apana parichay nahin diya. unhonne kaha ki ve rat gujarana chahate hain. veshya ne unake lie bhojan ka prabandh kiya. fir vah boli - 'aapalog baithie, main jara bahar se aa rahi hoon.' bhoopen ko aashanka hui ki kahin gundon ko bulane ke lie to nahin ja rahi hai ! kuchh der bad vah dher sare rikard lekar lauti. rikard pleyar par vah rikard bajane lagi. pahala gana tha bhoopen ka 'sagar sangamata', doosara gana tha bhoopen ka, tisara aur chautha gana bhi bhoopen ka hi tha. veshya ne kaha - 'suna hai asamiya-bangali ke bich kuchh huaa hai ? aisi halat men aapalog yahan kyon aaye hain ? main yah dhandha jaroor karati hoon par aapako door se dekhane ke lie mahajati sadan men jati hoon. aaf gane mujhe bahut achchhe lagate hain. main asam ja chuki hoon. ek chay bagan ke malik ke sath. nam nahin bataungi. asam itana pyara hai. yah sab kya ho raha hai.'


subah pau fatate hi bhoopen ne mahila se vida mangi aur apane ghar laut aaye. 1960 men asamiya virodh ka jo mahaul bana, usaka gahara prabhav bhoopen par pada. unako film ka kam milana band ho gaya. priyam badauda men thi. bhoopen aur naukar ko gujare ke lie har mahine panch sau rupaye ki jaroorat hoti thi. panch sau rupaye ka jugad kar pana kathin ho jata tha. kafi karj ho gaya tha. guvahati men bhi parivar ko kafi dikkaton ka samana karana pad raha tha.


isi dauran bhoopen ne 'aamar pratinidhi' men stambh likhana shuroo kiya. masik do sau rupaye mil jate the. bhoopen ne socha ki kisi tarah paison ka jugad kar 'shakuntala' banayi jae. udhar lekar unhonne 'shakuntala' ka nirman kiya. film kafi safal hui. 'shakuntala' ko shreshth aanchalik film ka puraskar mila. is film ke chalane se bhoopen ko aarthik roop se kuchh rahat mili. ek sal tak ke lie bhoopen nishchint ho gaye.
bhoopen ne kam bajat men ek hasy aadharit film 'latighati' banayi, jisaki shooting unhonne terah dinon men poori ki. bhoopen ko prag jane ka nimantran mila. prag se lautane ke bad bhoopen asam gaye aur hemang vishvas ke sath sanskritik toli banakar jagah-jagah ghoomate hue asamiya-bangali sadbhav ka sandesh dene lage. tatkalin mukhyamantree vimala prasad chaliha ne lagabhag rote hue bhoopen se kaha tha ki ve sthiti ko niyantrit nahin kar pa rahe hain aur unake jaise kalakar hi kuchh kar sakate hain. bhoopen ko kai tarah ki dhamakiyon ka bhi samana karana pada, parantu dhairy khoe bina unhonne apana sanskritik abhiyan jari rakha. utpal datt ne 'nyoo eja' men likha - 'bhoopen hajarika ki tarah kaun kalakar alpasankhyakon ki suraksha ke lie sadak par utarata hai ? kya ham utarate hain ? kya hamane kalakatta men aisa koi prayas kiya.