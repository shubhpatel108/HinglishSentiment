source: http://desitoons.blogspot.in/2008/04/posts-of-blog-rachanakar_16.html

kisi bhi manushy ka vyaktitv evan usaka bauddhik vikas , usake parivesh , desh , kal ,paristhiti ke anuroop hota hai ! subhadra kumari chauhan ek sath hi pragatishil nari , grihini , man , kavi , lekhika , svatantrata sangram senani , jananetree v rajaneta thin ! ve jamin se judi huee thin , atah unake anubhavon ka sansar ati vishal tha ! yahi karan hai ki unake sahity men kahin bhi natakeeyata v banavatipan nahin hai varan vah hriday sparshi abhivyakti ban pada hai ! unaka janm 1904 men ilahabad ke nikat nihalapur namak ganv men ramanathasinh ke jamindar parivar men huaa tha ! itihas vid janate hain ki bisavin sadi ke praranbh men bharatiy samaj men jatigat , vargagat , dharmagat , lingagat roodhiyan apane charam par thin ! bal vivah kee parampara thi ! in kuritiyon ke viruddh hi subhadra kumari chauhan kee katha drishti bhi kendrit thi ! bahumukhi vyaktitv ke chalate v durbhagyavash asamay mrityu ke karan unhonne bahut adhik nahin likha hai , par jo kuchh bhi likha hai vah sab ka sab marmasparshi , uddeshyapoorn v shashvat ban kar hindi sahity kee dharohar ke roop men supratishthit hai!

subhadra kumari chauhan kee khoob ladi mardani vah to jhansi vali rani thi , hindi ke sarvadhik padhe v gaye gaye giton men se ek hai ! yah git svayan men git se adhik vir gatha kee ek sachchi kahani hi hai ! jisamen kavayitree ne rani lakshmibaee ke jivan ke sare ghatana kram ko ek padyatmak kahani ke roop men is sajivata se prastut kiya hai ki pathak ya shrota vir ras se bhav vibhor ho uthata hai ! yah rachana unakee pahachan ban gaee hai !

bikhare moti unaka pahala kahani sangrah hai , isamen bhagnavashesh, holi , papipet , manjhalirani , parivartan , drishtikon , kadam ke fool , kismat , machhuye kee beti , ekadashi , aahuti , thati , amaraee , anurodh , v gramina kul 15 ek doosare se badhakar kahaniyan hain ! in kahaniyon kee bhasha saral bolachal kee bhasha hai ! adhikansh kahaniyan nari vimarsh par kendrit hain!

subhadra kumari chauhan ke samooche sahity kee safalata jis aadharabhoot tathy par kendrit hai , vah mere pas upalabdh bikhare moti kahani sangrah kee prati par ek mitr ke dvara doosare ko pustak bhent karate huye kee gaee tippani hai! jo in kahaniyon kee lokapriyata , upayogita v aam pathak ka sahity anurag pradarshit karati hai ! aaj kitane pathak svayan pustaken kharid kar padhate hain ? bhent karana to bad kee bat hai ! aesi ruchikar hriday sparshi kitani kahaniyan likhi ja rahin hai ki ve pathakon ke bich charcha ka vishay ban javen ?unakee kahaniyan kritrim , saprayas likhi nahin lagati ! ve to aasapas se hi uthaee gaee vishay vastu kee taratib se prastuti hi hain !

unmadini shirshak se unaka doosara katha sangrah 1934 men chhapa ! is men unmadini , asamanjas , abhiyukt , sone kee kanthi , nari hriday , pavitr eershya , angoothi kee khoj , chadha dimag , v veshya kee ladakee kul 9 kahaniyan hain ! in sab kahaniyo ka mukhy svar parivarik samajik paridrishy hi hai!

sidhe sadhe chitr subhadra kumari chauhan ka tisara v antim katha sangrah hai ! isamen kul 14 kahaniyan hain ! roopa , kailashi nani , biaalha , kalyani , do sathi , profesar mitra , durachari v mangala 8 kahaniyon kee kathavastu nari pradhan parivarik samajik samasyayen hain ! hingavala , rahi , tange vala , evan gulabasinh kahaniyan rashtriy vishayon par aadharit hain

subhadra kumari chauhan ne kul 46 kahaniyan likhi , aur apani vyapak katha drishti se ve ek ati lokapriy kathakar ke roop men hindi sahity jagat men supratishthit hain !

vibhinn kshetron kee jalavayu , vatavaran , bhoogol , sabhyata , sanskriti , parivesh , rahan sahan , samaj vigyan ke adhyayan anveshan men yatraon ka mahatv nirvivad hai . sabhyataon ke aadan pradan , jenetik roop se brids ke sammilan men bhi yatraon ka yog raha hai . itihas men jhanken to bhagavan shree ram kee manav danav sanskritiyon ko milane vali uttar dakshin ko jodne vali yatra ko shanti yatra kaha ja sakata hai .desh bhar men pandavon kee yatraon ke smarak milate hain . samooche bharat ko tirth yatra ke ek sootr men pirone hetu poorab pashchim uttar dakshin men dharm pithon kee sthapana ka abhinav kary vishv itihas ke sanbhavatah sabase kam umr ke yatree , aadi shankarachary ji ne kar dikhaya hai .haj yatra kis musalaman kee hasarat nahin hoti ? sare vishv men bharatiy sanskriti ka paracham laharane ka shrey vivekanand ji kee shikago yatra ko hi jata hai jisane unhen sadhoo se svami ke roop men pratishthit kiya . bairistar gandhi ko rel ke tisare klas ke dabbe men kiye gaye deshatan ne hi mahatma gandhi bana diya . achanak paristhitiyonvash payalat se pradhanamantree bane rajiv gandhi ne rashtravyapi yatraon se hi lokapriyata ka sachcha janadhar paya .

itali ke aitihasik yatree markopolo kee terahavin sadi kee poorvi deshon kee yatra ko hi aaj ke global market ka janak bindu kaha jana chahiye , jisane sarvapratham pashchimi sabhyata ko poorvi desho se parichit karavaya. kolambas ne yatra se hi amerika aur vest indij dhoodh nikale . purtagali yatree vaskodigama ne kep aaf gud hop ka naya samudri marg khoja .

chini yatree vhenasang v fahiyan kee dayariyan aitihasik dastavej banin . rahul sanskrityayan ka samoocha amooly sahity hi ghumakkadi par aadharit hai . yatra sansmaran evan trevelags sahity kee ek svatantr vidha ke roop men sthapit hain .

balivud ne bambe too gova , en ivaning in peris , lav in tokiyo , bambe too bainkak , etti dej eraund di varld , aadi anek yatra kendrit filmen banaee hain .

shiksha men navachar ke samarthak vidvan yatra ke mahatv ko pratipadit karate huye kahate hain ki pustakon men gyan milata hai par use samajhane ke liye shaikshanik yatrayen pathyakram ka hissa honi chahiye . midil skool tak ke bachchon ko shikshak ya abhivavakon ko samay samay par post aafis , relve rijarveshan , polis thana , baink , jalapraday sansthan , aasapas ke udyog , aadi ka bhraman karavane se ve in sansthanon se prayogik roop se parichit ho pate hain . yah parichay unhen inake jivan men ati upayogi hota hai . vigyan ke vartaman yug men jab ham ghar baithe hi ti vi par duniya bhar kee khabaren dekh sakate hain ,tab bhi us varchual varld kee apeksha vastavik paryatan prasangik bana huaa hai . toorijm , chahe vah sportas ko lekar ho , karnivals par kendrit ho ,buk feyar , emyoojament park , neshanal farest par aadharit ho ya any vibhinn karanon se ho badhata hi ja raha hai .

m.pr. men kaunsil aaf sains end teknalanji bhopal ne 28 janavari 2008 se 06 faravari 2008 tak mishan ekselens ke apane karyakram ke antargat ek sarvatha abhinav aayojan kiya . 1100 bachchon ko vigyan manthan eksapres namak vishesh relagadi ke dvara aaksaford aaf eest ke roop men vikhyat ho rahe shahar pune , silikan vaili aaf indiya kahe jane vale shahar bangalor v tin sagaron kee milan sthali kanya kumari kee vigyan kendrit shaikshanik yatra karavaee gaee . is navachar kee vyapak prashansa ho rahi hai . pradesh ke skoolon men kaksha 8, 9, v 11 men adhyayanarat pratibhavan chhatron men se svatantr vigyapan ke dvara aavedan aamantrit kiye gaye . pichhali klas ke praptankon v any mapadandon ke aadhar par visheshagyon ne 1000 bachchon ka chayan kiya . inamen lagabhag 40 pratishat ladkiyan shamil thin . makhanalal patrakarita vishvavidyalay bhopal ke vidyarthi bhi is shaikshanik bhraman men shamil kiye gaye . pratyek 10 bachchon par ek abhivavak shikshak banaya gaya . rajy vigyan shiksha sansthan jabalapur ko naracharing ka kary saunpa gaya . yatra ke dauran bachchon ko vaigyanikon se milavaya gaya , bachchon kee jigyasaon ka samadhan kiya gaya . yatra ke in 10 dinon men rel ka dibba hi chhatron ka ghar tha. kvij ke aayojan huye . yojana hai ki inhin bachchon men se aprail mah men ek pariksha lekar 100 bachchon ka chayan kiya javega , jinhen uchch shiksha hetu chhatravritti di javegi . samagr roop se m.pr. sarakar ka yah aayojan adbhut v prashansaniy raha . jisaka vistar apekshit hai .

yatra men bachchon ko pune kee neshanal kemikal leboretari , jahan par panlimar sains par vishv stariy anusandhan ho rahe hain ka bhraman karavaya gaya . intar yunivarsiti sentar far estronanmi end estrofijiks pune , sentar far develapament aaf edavans kampyooting pune bharatiy egro indastrij faundeshan pune evan E T H risarch leboretari pune bhi bachchon ne vahan jakar dekhe .

haee tek siti bangalor men neshanal sentar far bayolanjikal sainsej , indiyan spes risarch aarganaijeshan , vishvaishvaraiya indastriyal end teknalajikal myoojiyam jaise sansthanon ka avismaraniy bhraman aayojit kiya gaya . kanya kumari men bachchon ko desh kee asmita ke pratik svami vivekanand se parichit karavane vishisht kary kiya gaya . itani badi sankhya men bachchon ko suniyojit dhang se samay sima men yatra karavana ek bada chailenj tha , jisakee vyavastha ke liye pratyek sthan par ek edavans tim bheji gaee thi . chhoti moti asuvidhaon ke alava sari yatra nirvighn sanpann huee . yah aayojakon kee ek bahut prashansaniy upalabdhi hai .

"fasale sochane nahin dete , mujhe dekho karib aakar" ke falasafe par aayojit yah vigyan manthan yatra ne sare pratibhagiyon ko amrit ras pan karavaya hai ,jisaka unake vyaktitv par dirgh kalin sakaratmak prabhav padega aisi aasha hai .