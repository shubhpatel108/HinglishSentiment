source: http://desitoons.blogspot.in/2008/08/posts-of-blog-rachanakar_29.html

charli chaiplin ne aajivan haensane ka kam kiya. duniya bhar ke lie. bina kisi bhed bhav ke. unhonne rajaon ko bhi hansaya aur rank ko bhi hansaya. unhonne chalis baras tak amerika men rahate hue poore vishv ke lie bharapoor hansi bikheri. unhonne apane batalar ko bhi hansaya, aur sudoor chin ke pradhan mantree chaoo en lai bhi is bat ke lie vivash hue ki vishv shanti ke, jivan maran ke prashn par masale par ho rahi vishv netaon kee baithak se pahale se ve khas taur par mangava kar charli chaiplin kee film dekhen aur charli ke intazar men apane ghar kee sidhiyon par khade rahen.

charli ne adhikansh mook filmen banayi aur jivan bhar bezuban traimp ke charitr ko sakar karate rahe, lekin is traimp ne apani mook vani se duniya bhar ke karodon logon se barason baras sanvad banaye rakha aur n keval apane man kee bat un tak pahunchayi, balki logon kee jivan shaili bhi badali. charli ne blaik end vhait filmen banayin lekin unhonne sabakee zindagi men itane rang bhare ki yakeen nahin hota ki ek akela vyakti aise kar sakata hai. lekin charli ne ye kam kiya aur bakhoobi kiya.

donon vishv yuddhon ke dauran jab charon taraf bhishan mar kat machi huee thi aur door door tak koee bhi aisa vyakti nahin tha, n neta, n raja, n pir, n fakeer, jo lakhon ghayalon ke jakhmon par maraham lagata ya, jinake bete behatar jivan ke nam par, insaniyat ke nam par yuddh kee aag men jhonk diye gaye the, unake parivaron ko dilasa de pata, aise vakt men hamare samane ek chhote se kad ka aadami aata hai, jisake chehare par gazab kee masoomiyat hai, aankhon men hairani hai, jisake apane sine men jalan aur aankhon men toofan hai, aur vah sabake honthon par muskan lane ka kam karata hai. `is aadami ke vyaktitv ke kaee pahalu hain. vah ghumakkad, mast maula hai, bhala aadami hai, kavi hai, svapnajivi hai, akela jiv hai, hamesha romans aur romanch kee ummiden lagaye rahata hai. vah tumhen is bat kee yakeen dila dega ki vah vaigyanik hai, sangitagy hai, dyook hai, polo khiladi hai, alabatta, vah sadak par se sigareten utha kar pine vale aur kisi bachche se usakee tofi chhin lene vale se jyada kuchh nahin. aur han, yadi mauka aaye to vah kisi bhali aurat ko usake pichhavade lat bhi jama sakata hai, lekin beintaha gusse men hi.' vah yah kam apane akele ke balaboote par karata hai. vah sabako hansata hai aur rulata bhi hai. `ham hanse, kaee bar dil khol kar aur ham roye, asali aansuon ke sath - aapake aansuon ke sath, kyonki aap hi ne hamen aansuon ka keemati upahar diya hai.'

charli jiniyas the, sahi mayane men jiniyas. `jiniyas shabd ko tabhi usaka sahi arth milata hai jab ise kisi aise vyakti ke sath joda jata hai jo n keval utkrisht komediyan hai balki ek lekhak, sangitakar, nirmata hai aur sabase badi bat, us vyakti men oosh‍ma, udarata aur mahanata hai. aap men ye sare gun vas karate hain aur isase badi bat, ki aap men vah sadagi hai jisase aapaka kad aur ooncha hota hai aur ek garamahat bhari sahaj apil ke darshan hote hain jisamen n to koee hisabi gannana hoti hai aur n hi koee prayas hi aap isake lie karate hain aur inase aap sidhe insan ke dil men pravesh karate hain. insan, jo aap hi kee tarah musibaton ka mara hai.'

lekin charli ko ye bana dharan karane men, karodon logon ke chehare par hansi lane ke lie bahut papad belane pade. bhayankar hatashaon ke, akelepan ke daur unake jivan men aaye, parivarik aur rajanaitik morchon par ek ke bad ek musibat unake samane aayin lekin charli kabhi dige nahin. unhen apane aap par vishvas tha, apani kala kee eemanadari, apani abhivyakti kee sachchaee par vishvas tha aur sabase badi bat unakee niyat saf thi aur ve apane aap par bharosa karate the.

unaka poora jivan utar-chadhavon se bhara raha. badakismati ek ke bad ek apani potaliyan khol kar unake imtihan leti rahi. jab ve barah baras ke hi the to unake pita kee mrityu ho gayi thi. matr saintis baras kee umr men. bahut adhik sharab pine ke karan. halanki ve likhate hain ki main pita ko bahut hi kam janata tha aur mujhe is bat kee bilkul bhi yad nahin thi ki ve kabhi hamare sath rahe hon. unake pita aur man men nahin banati thi isalie charli ne apana bachapan man kee chhatr chhaya men hi bitaya. charli ke mata pita, donon hi manch ke kalakar the lekin ye usakee (man kee) aavaj ke kharab hote chale jane ke karan hi tha ki mujhe panch baras kee umr men pahali bar stej par utarana pada. us rat main apani zindagi men pahali bar stej par utara tha aur man aakhiri bar. ve apani pahali manch prastuti se hi sabake chahete ban gaye aur fir unhonne pichhe mud kar nahin dekha. `abhi mainne aadha hi git gaya tha ki stej par sikkon kee barasat hone lagi. mainne tatkal ghoshana kar di ki main pahale paise batoroonga aur usake bad hi gana gaoonga. is bat par aur adhik thahake lage. stej mainejar ek rumal le kar stej par aaya aur sikke batorane men meri madad karane laga. mujhe laga ki vo sikke apane pas rakhana chahata hai. mainne ye bat darshakon tak pahuncha di to thahakon ka jo daura pada vo thamane ka nam hi n le. khas taur par tab jab vah rumal liye-liye vings men jane laga aur main chintatur usake pichhe-pichhe lapaka. jab tak usane sikkon kee vo potali meri man ko nahin thama di, main stej par vapis gane ke lie nahin aaya. ab main bilkul sahaj tha. main darshakon se baten karata raha, main nacha aur mainne tarah-tarah kee nakal karake dikhayi. mainne man ke aayarish march thim kee bhi nakal karake batayi.'

charli ka bachapan behad garibi men guzara. `ve log, jo ravivar kee sham ghar par dinar ke lie nahin baith pate the, unhen bhikhamange varg ka mana jata tha aur ham usi varg men aate the.' pita ke marane aur man ke pagal ho jane aur koee sthayi aadhar n hone ke karan charli ko poora bachapan abhavon men guzarana pada aur yatim khanon men rahana pada. `hamara vakt kharab chal raha tha aur ham giraja gharon kee khairat par pal rahe the.' man pagal khane men aur bhaee sidani apani naukari par jahaj men, charli ko dar rahata ki kahin use fir se yatim khane n bhej diya jaye, vah sara sara din makan malakin kee nigahon se bachane ke lie sadakon par mare mare firate, `main laimbeth vok par aur doosari sadakon par bhookha-pyasa kek kee dukanon kee khidakiyan men jhankata chalata raha aur gay aur sooar ke mans ke garama-garam svadisht lajij pakavanon ko aur shorabe men doobe gulabi lal aaluon ko dekh-dekh kar mere munh men pani aata raha.'

charli ko chalana aur bolana sikhane se pahale pahale gana aur nachana sikhaya gaya tha aur yahi vazah rahi ki ve panch baras men manch par utar gaye the aur isase bhi badi bat ki sat baras kee umr men ve nrity ke laisan diya karate the aur is tarah se hone vali kamaee se ghar chalane men man ka hath bantate the. `beshak ham samaj ke jis nimnatar star ke jivan men rahane ko mazaboor the vahan ye sahaj svabhavik tha ki ham apani bhasha-shaili ke star ke prati laparavah hote chale jate lekin man hamesha apane parivesh se bahar hi khadi hamen samajhati aur hamare bat karane ke dhang, uchcharan par dhyan deti rahati, hamara vyakaran sudharati rahati aur hamen yah mahasoos karati rahati ki ham khas hain.

charli kee skooli padhaee aadhi adhoori rahi. dekha jaye to ve aupacharik roop se do baras hi skool ja paye aur bakee padhaee anath aashramon ke skoolon men ya ingalaind ke pradeshon men natak mandali ke sath sho karate hue ek ek hafte ke lie alag alag shaharon ke skoolon men karate rahe. charli ne niyamit roop se aath baras kee umr men hi et lankashayar laids mandali men bal kalakar ke roop men kam karana shuroo kar diya tha aur barah baras kee umr tak aate aate ve ingalaind ke sarvadhik charchit bal kalakar ban chuke the aur jivan kee asali pathashala men apani padhaee kar rahe the, fir bhi skooli padhaee ne unhen jo kuchh sikhaya, usake bare men ve likhate hain: `kash, kisi ne karobari dimag istemal kiya hota, pratyek adhyayan kee uttejanapoorn prastavana padhi hoti jisane mera dimag jhakajhora hota, tathyon ke bajaye mujh men ruchi paida kee hoti, ankon kee kalabaji se mujhe aanandit kiya hota, nakshon ke prati romanch paida kiya hota, itihas ke bare men meri drishtikon vikasit kiya hota, mujhe kavita kee lay aur dhun ko bhitar utarane ke mauke diye hote to main bhi aaj vidvan ban sakata tha.

matr aath baras kee umr men unhen jin sankaton ka samana karana pada, usase koee bhi doosara bachcha bilkul toot hi jata. charli kam dhandhe kee talash men galiyon men mare mare firate: `us vakt main aath baras ka bhi nahin huaa tha lekin ve din meri zindagi ke sabase lambe aur udasi bhare din the.

aise men bhi charli ne kabhi himmat nahin hari kyonki lakshy unake samane tha ki unhen jo bhi karana hai, thiyetar men hi karana hai. unhonne bisiyon dhandhe kiye: mujhamen dhandha karane kee jabaradast samajh thi. main hamesha karobar karane kee nayi-nayi yojanaen banane men ulajha rahata. main khali dukanon kee taraf dekhata, sochata, inamen paisa pitane ka kaun sa dhandha kiya ja sakata hai. ye sochana machhali bechane, chips bechane se le kar pansari kee dukan kholane tak hota. hamesha jo bhi yojana banati, usame khana zaroor hota. mujhe bas poonji kee hi zaroorat hoti lekin poonji hi kee samasya thi ki kahan se aaye. aakhir mainne man se kaha ki vah mera skool chhudava de aur kam talashane de.

mainne bahut dhandhe kiye. mainne akhabar beche, printar ka kam kiya, khilaune banae, glas bloar ka kam kiya, doktar ke yahan kam kiya lekin in tarah-tarah ke dhandhon ko karate hue mainne sidani kee tarah is lakshy se kabhi bhi nigah nahin hatayi ki mujhe antat: abhineta banana hai, isalie alag-alag kamon ke bich apane joote chamakata, apane kapadon par brash ferata, saf kolar lagata aur straind ke pas bed ford strit men blaik mor thietar ejensi men bich-bich men chakkar katata. main tab tak vahan chakkar lagata raha jab tak mere kapadon kee halat ne mujhe vahan aur jane se bilakul hi rok nahin diya.

charli chaiplin ne bachapan men naee kee dukan par bhi kam kiya tha lekin is aatm katha men unhonne isaka koee zikr nahin kiya hai. is kam ka unhen ye fayada huaa ki ve apani mahan film d gret thidaktetar men yahoodi naee ka charitr bakhoobi nibha sake.

jab unhen pahali bar natak men kam karane ke lie vidhivat kam mila to ve jaise sataven aasaman par the, `main khushi ke mare pagal hota huaa bas men ghar pahuncha aur dil kee gaharaiyon se yah mahasoos karane laga ki mere sath kya ho gaya hai. mainne achanak hi garibi kee apani zindagi pichhe chhod di thi aur apana bahut purana sapana poora karane ja raha tha. ye sapana jisake bare men aksar man ne baten kee thin aur use main poora karane ja raha tha. ab main abhineta hone ja raha tha. main apani bhoomika ke pannon ko sahalata raha. is par naya khakee lifafa tha. yah meri ab tak kee zindagi ka sabase mahattvapoorn dastavej tha. bas kee yatra ke dauran mainne mahasoos kiya ki mainne ek bahut bada kila fatah kar liya hai. ab main jhopad patti men rahane vala namaloom sa chhokara nahin tha. ab main thietar ka ek khas aadami hone ja raha tha. mera man kiya ki main ro padoon.

aur is bhoomika ke lie unhonne khoob mehanat kee aur apane charitr ke sath poori tarah se nyay kiya. ve lagatar darshakon ke chahete banate gaye. ek mazedar bat ye huee ki ve apani zindagi ka pahala karar karane ja rahe the lekin unhen lag raha tha ki jitana mil raha hai, ve usase jyada ke hakadar hain aur vahan ve apani vyavasayik baniya buddhi ka ek namoona dikha hi aaye the, `halanki yah rashi mere lie chhappar fad lotari khulane jaisi thi fir bhi mainne yah bat apane chehare par nahin jhalakane di. mainne nimrata se kaha, `sharton ke bare men main apane bhaee se salah lena chahoonga.'

unnis baras kee umr tak aate aate ve ingalish thiyetar men apani jagah bana chuke the lekin apane aapako akela mahasoos karate. ve barason se akele hi rahate aaye the. pyar ne unakee zidangi men bahut der se dastak di thi lekin ve apani akad ke chalate vahan bhi apane patte fenk aaye the. halanki apane pahale pyar ko ve lambe arase tak bhula nahin paye. `solah baras kee umr men romans ke bare men mere khyalon ko prerana di thi ek thiyetar ke postar ne jisamen khadi chattan par khadi ek ladakee ke bal hava men ude ja rahe the. main kalpana karata ki main usake sath golf khel raha hoon.

yahi mere lie romans tha. lekin kam umr ka pyar to kuchh aur hi hota hai. ek nazar milane par, shuruaat men kuchh shabdon ka aadan pradan (aam taur par gadahapachisi ke shabd), kuchh hi minaton ke bhitar poori jindagi ka nazariya hi badal jata hai. poori kayanat hamare sath sahanubhooti men khadi ho jati hai aur achanak hamare samane chhupi huee khushiyon ka khazana khol deti hai.

main unnis baras ka hone ko aaya tha aur karno kampani ka safal kamediyan tha. lekin kuchh tha jisakee anupasthiti khatak rahi thi. vasant aa kar ja chuka tha aur garmiyan apane poore khalipan ke sath mujh par havi thin. meri dinacharya basipan liye hue thi aur mera parivesh shushk. main apane bhavishy men kuchh bhi nahin dekh pata tha, vahan sirf anamanapan, sab kuchh udasinata liye hue aur charon taraf aadami hi aadami. sirf pet bharane kee khatir kam dhandhe se jude rahana hi kafi nahin lag raha tha. zindagi naukar sarikhi ho rahi thi aur usamen kisi kism kee bandh lene vali bat nahin thi.

main buddhoopane aur atinatakeeyata ka pujari tha, svapnajivi bhi aur udas bhi. main zindagi se khafa bhi rahata tha aur use pyar bhi karata tha. kala shabd kabhi bhi mere bheje men ya meri shabd sampada men nahin ghusa. thiyetar mere lie rozi-roti ka sadhan tha, isase jyada kuchh nahin.

main akela hota chala gaya, apane aap se asantusht? main ravivaron ko akela bhatakata ghoomata rahata, parkon men baj rahe baindon ko sun ka dil bahalata. n to main apani khud kee kampani jhel pata tha aur n hi kisi aur kee hi. aur tabhi ek khas bat ho gayi - mujhe p‍yar ho gaya. mujhe achanak do badi-badi bhoori shararat se chamakati aankhon ne jaise bandh liya. ye aankhen ek dubale hirani jaise, sanche men dhale chehare par tangi huee thin aur bandh lene vala usaka bhara poora chehara, khoobasoorat dant, ye sab dekhane ka asar bijali jaisa tha. lekin haitti ko ji jan se chahane ke bavajood unhonne apani chauthi mulakat men hi usake kharab mood ko dekh kar faisala kar liya ki vah unase pyar nahin karati. aur sanbandh tod baithe. `mera khyal yahi hai ki ham vida ho jayen aur fir kabhi dobara ek dooje se n milen.' mainne kaha aur sochata raha ki usakee pratikriya kya hogi.

lekin ab kya ho sakata tha. `mainne kya kar dala tha? kya mainne bahut jaldibaji kee? mujhe use chunauti nahin deni chahiye thi. main bhi nira gavadi hoon ki usase dobara milane ke sare raste hi band kar diye? lekin kismat unhen doosare daravaje se dastak de rahi thi. sanbhavanaon ne naye daravaje khul rahe the: amerika men sanbhavanaon ka annat aakash tha. mujhe amerika jane ke lie isi tarah ke kisi mauke kee jaroorat thi. ingalaind men mujhe lag raha tha ki main apani sanbhavanaon ke shikhar par pahunch chuka hoon aur isake alava, vahan par mere avasar ab bandhe bandhaye rah gaye the. aadhi-adhoori padhaee ke chalate agar main myoojik hol ke kamediyan ke roop men fel ho jata to mere pas majadoori ke kam karane ke bhi bahut hi simit aasar hote.

unake jivan ka sabase sukhad pahalu agar amerika jana tha aur vahan chalis baras tak rah kar natak, filmon aur manoranjan ke sarvadhik safal vyaktitv ke roop men poori duniya ke logon ke dil par raj karana tha to vahan se jana bhi unake lie sabase dukhad ghatana ban kar aayi. ve khuli anant aakash kee khuli hava kee talash men amerika gaye the aur aakhir khuli hava kee talash men mazaboor ho kar vahan se kooch karana pada aur umr ke chhathe dashak men svitazaralaind ko apana ghar banana pada.

charli poori duniya ke chahete the. ve shayad akele aise shakhs rahe honge jinake dost har desh men, har fild men aur har umr ke the. ve amooman har desh ke rajyadhyaksha, rashtrapati, pradhan mantree se mitrata ke star par milate the. ve unakee filmen dikhaye jane ka aagrah karate, unhen rajakeey samman dete. unake ghar par aate aur unake sath khana khate. ve gandhi ji se bhi mile the aur neharoo ji se bhi. gandhi ji se ve bahut prabhavit hue the. unhonne barnard sho ke ghar par kaee bar khana khaya tha aur aainstin kaee bar charli ke ghar aa chuke the. jivan ke har kshetr ke log unake mitr the: main doston ko vaise hi pasand karata hoon jaise sangit ko pasand karata hoon. shayad mujhe kabhi bhi bahut jyada doston kee zaroorat nahin rahi - aadami jab kisi oonchi jagah par pahunch jata hai to dost chunane men koee vivek kam nahin karata. alabatta ve manate the ki zaroorat ke vakt kisi dost kee madad karana aasan hota hai lekin aap hamesha itane khushanasib nahin hote ki use apana samay de payen.

charli ne ikatarafa prem bahut kiye. vaise dekha jaye to haitti ke sath unaka pahala pyar bhi ikatarafa hi tha aur shayad yahi vajah rahi ki ve unatis baras kee umr tak akele hi rahe. mera akelapan kunthit karane vala tha kyonki main dosti karane kee sari zarooraten poori karata tha. main yuva tha, amir tha aur badi hasti tha. isake bavazood main nyoo yark men akela aur pareshan hal ghoom raha tha.

halanki charli ne char shadiyan keen lekin pahali tin shadiyon se unhen bahut takalif pahunchi. pahali shadi karane jate samay to ve samajh hi nahin pa rahe the ki ve ye shadi kar hi kyon rahe hain. doosari shadi ne unhen itani takalif pahunchayi ki is aatm katha men apani doosari patni ka nam tak nahin bataya hai. alabatta, oona o nil se unakee chauthi shadi sarvadhik safal rahi. halanki donon kee umr men 36 baras ka fark tha aur oona unakee chhattis baras tak, yani aajivan unakee patni rahin. ve apane jivan ke antim 36 baras usi kee vajah se achchhi tarah se guzar sake. pichhale bis baras se main janata hoon ki khushi kya hoti hai. main kismat ka dhani raha ki mujhe itani shanadar bivi mili. kash, main is bare men aur jyada likh pata lekin isase pyar juda huaa hai aur parafaikt pyar sari kunthaon se jyada sundar hota hai kyonki ise jitana jyada abhivyakt kiya jaye, usase adhik hi hota hai. main oona ke sath rahata hoon aur usake charitr kee gaharaee aur saundary mere samane hamesha naye naye roopon men aate rahate hain.

halanki charli ne apani aatm katha men pola negari se apani abhinn mitrata ka hi zikr kiya hai, tathy batate hain ki negari se unakee pandrah din ke bhitar hi do bar sagaee huee thi aur tooti thi. charli ne apani aatm katha men apani sabhi santanon ka bhi ullekh nahin kiya hai. isakee vajah ye bhi ho sakati hai ki ye aatm katha 1960 men likhi gayi thi jab ve 71 baras ke the aur oona ne kul mila kar unhen aath santanon ka upahar diya tha aur unakee aathavin santan tab huee thi jab charli 73 baras ke the aur oona 37 baras kee.

alabatta, apani aatm katha men charli ne apane saiks sanbandhon ke bare men kafi khul kar charcha kee hai: har doosare vyakti kee tarah mere jivan men bhi saiks ke daur aate-jate rahe. lekin unaka manana hai: mere khyal se to saiks se charitr ko samajhane men ya use samane lane men shayad hi koee madad milati ho. aur ki thand, bhookh aur garibi kee sharm se vyakti ke manovigyan par kahin adhik asar pad sakata hai. jo paristhitiyan aapako saiks kee taraf le jati hain, ve mujhe jyada romanchak lagati hain.

charli amerika gaye to thiyetar karane the lekin unake bhagy men aur bade paimane par duniya ka manoranjan karana likha tha. amerika men aur bhi kaee sanbhavanaen thin. main thietar kee duniya se kyoon chipaka rahoon? main kala ko samarpit to tha nahin. koee doosara dhandha kar leta. mainne amerika men tikane kee than li thi. shuroo shuroo men unhen apane pair jamane men aur apane man kee karane men takalif huee lekin ek bar traimp ka bana dharan karane lene ke bad unhonne fir pichhe mud kar nahin dekha. mera charitr thoda alag tha aur amerikee janata ke lie anajana bhi. yahan tak ki main bhi usase kahan parichit tha. lekin ve kapade pahan lene ke bad main yahi mahasoos karata tha ki main ek vastavikata hoon, ek jivit vyakti hoon. daraasal, jab main ve kapade pahan leta aur traimp ka bana dharan kar leta to mujhe tarah tarah ke mazakiya khyal aane lagate jinake bare men main kabhi soch bhi nahin sakata tha. choonki mere kapade mere charitr se mel kha rahe the, mainne tabhi aur usi vakt hi tay kar liya ki bhale hi kuchh bhi ho jaye, main apane isi dhab ko banaye rakhoonga.

ve jaldi hi apani mehanat aur hunar ke bal par aisi sthiti men aa gaye ki manamani keemat vasool kar saken. ve aol in van the. lekhak, sangitakar, abhineta, nirdeshak, sanpadak, nirmata aur bad men to vitarak bhi. jald hi unakee tooti bolane lagi. lekin ek mazedar bat thi unake vyaktitv men. kisi bhi film ke pradarshan se pahale ve behad narvas ho jate. unakee raton kee nind ud jati. pahale sho men ve thiyetar ke andar bahar hote rahate, lekin aashchary kee bat, ki sab kuchh thik ho jata aur har film pahale kee filmon kee tulana men aur safal hoti.

har film ke sath charli kee prasiddhi ka graf oopar uthata ja raha tha aur sath hi unakee keemat bhi badhati ja rahi thi. ve manamane dam vasool karane kee haisiyat rakhate the aur kar bhi rahe the. nyoo yark men mere charitra, kailektar ke khilaune aur moortiyan sabhi dipartament storon aur dragastoron men bik rahe the. jigafeld ladakiyan charli chaiplin git ga rahi thin.

unhonne bahut teji se bahut kuchh hasil kar liya tha. main sirf sattais baras ka tha aur mere samane anant sambhavanaen thin, aur thi mere samane ek dostani duniya. thode se hi arase men main karodapati ho jaoonga. main kabhi is sab kee kalpana bhi nahin kar sakata tha.

charli ke bahut se mitr the aur unakee kaee mitrataen aajivan rahin. purushon se bhi aur mahilaon se bhi. ve doosaron se prabhavit bhi hue aur poori duniya ko bhi apane tarike se prabhavit kiya. harst unake behad karibi mitr the aur unhen apana aadarsh manate the. mere ek-do bahut hi achchhe dost hain jo mere kshitij ko raushan banaye rahate hain.

bharatiy sinema ke kitane hi kalakaron ne charli ke traimp kee nakal karane kee koshish kee lekin ve use do ek filmon se aage nahin le ja paye.

halanki charli ne skooli shiksha bahut kam payi thi lekin unhonne jivan kee kitab ko shuroo se aakhir tak kaee bar padha tha. unhen manovigyan kee gahari samajh thi. unaka bachapan bahut abhavon men guzara tha aur unhonne takalifon ko bahut nazadik se jana aur pahachana tha. isake alava ve self med aadami the lekin unhen apane aap par bahut bharosa tha. is aatm katha men unhonne amooman sab kuchh par likha hai aur behatarin likha hai. abhinay, kala, sanvad adayagi, kaimara engal, nirdeshan, thiyetar, vigyan, paramanu bam, manav manovigyan, machhali marana, samyavad, samajavad, poonjivad, yuddh, amiri, garibi, rajaniti, sahity, sangit, kala, dharm, dosti, bhoot pret kuchh bhi to aisa nahin bacha hai jis par unhonne apani visheshagy vali ray n jahir kee ho. komedi kee paribhasha dete hue ve kahate hain, `kisi bhi komedi men sabase mahattvapoorn hota hai nazariya. lekin har bar nazariya dhoondhana aasan bhi nahin hota. kisi komedi ko sochane aur use nirdeshit karane se jyada dimag kee satarkata kisi aur kam men zaroori nahin hoti. abhinay ke bare men ve kahate hain: mainne kabhi bhi abhinay ka adhyayan nahin kiya hai lekin ladakapan men ye mera saubhagy raha ki mujhe mahan abhinetaon ke yug men rahane ka mauka mila aur mainne unake gyan aur anubhav ke vistar ko hasil kiya.

shayad charli ka nam is bat ke lie giniz buk aof varld rikards men likha jayega ki un par, unakee abhinay kala par, unakee filmon par, unakee shaili par aur unake traimp par duniya bhar kee bhashaon men shayad ek hazar se bhi jyada kitaben likhi gayi hain. jo bhi unake jivan men aaya, ya nahin bhi aaya, usane charli par likha.

amerika jane aur khoob safal ho jane ke bad charli pahali bar das baras bad aur doosari bar bis baras bad landan aaye the aur unhen vahan bachapan kee smritiyon ne ek tarah se gher liya tha. mere atit ke dinon se haitti hi vah akeli parichit vyakti thi jisase dobara milana mujhe achchha lagata, khas taur par in behatarin paristhitiyon men usase milane ka sukh milata.

unhonne jivan men bharapoor dukh bhi bhoge aur sukh bhi. aisa aur kaun abhaga hoga jo sirf isalie dost ke ghar ke aasapas mandarata rahe taki use bhi sham ke khane ke lie bulava liya jaye aur aise vyakti se jyada sukhi aur kaun hoga jise kamobesh har desh ke rajyadhyakshon ke yahan se nyaute milate hon, vishv vikhyat vaigyanik, lekhak aur rajanayik unase milane ke lie samay mangate hon aur usake aas pas vilasita kee aisi duniya ho jisakee ham aur aap kalpana bhi n kar sakate hon. jivan ke ye donon paksh charli spensar chaiplin ne dekhe aur bharapoor dekhe.

unake jivan ka sabase dukhad paksh raha, amerika dvara un par ye shak kiya jana ki ve khud kamyoonist hain aur agar nahin bhi hain to kam se kam unase sahanubhooti to rakhate hi hain aur unakee parti lain par chalate hain.

is bhram bhoot ne aajivan unaka pichha nahin chhoda aur antat: amerika men chalis baras rah kar, us desh ke lie itana kuchh karane ke bad jab unhen beaabaroo ho kar apana jama jamaya sansar chhod kar ek naye ghar kar talash men svitzaralaind jana pada to ve behad vyathit the. un par ye aarop bhi lagaya gaya ki ve amerikee nagarik kyon nahin bane. aapravas vibhag ke adhikariyon ke savalon ko javab dete hue ve kahate hain, `kya aap janate hain ki main is sari musibat men kaise fansa? aapakee sarakar par ahasan karake! roos men aapake rajadoot mistar josef devis ko roosi yuddh rahat kee or se sain fransisko men bhashan dena tha, lekin ain mauke par unaka gala kharab ho gaya aur aapakee sarakar ke ek uchch adhikari ne mujhase poochha ki kya main unake sthan par bolane kee meharabani karoonga aur tab se main isamen apani gardan fansaye baitha hoon.'

`main kamyoonist nahin hoon fir bhi main unake virodh men khada hone se inkar karata raha. mainne kabhi bhi amerikee nagarik banane ka prayas nahin kiya. halanki saikadon amerikee bashinde ingalaind men apani rozi-roti kama rahe hain. ve kabhi bhi british nagarik banane ka prayas nahin karate.

charli chaiplin kee yah aatm katha ek mahakavy hai ek aise shakhs ke jivan ka, jisane diya hi diya hai aur badale men sirf vahi manga jo usaka hak tha. usane hansi banti aur badale men pyar bhi paya aur aansoo bhi paye. usane kabhi bhi naraz ho kar ye nahin kaha ki aap galat hain. use apane aap par, apane faisalon par, apani kala par aur apani abhivyakti shaili par vishvas tha aur us vishvas ke prati sachchi pratibaddhata bhi thi. vah apane paksh men kisi se bhi ladane bhidane kee himmat rakhata tha kyonki vah janata tha ki sach usake sath hai. usamen parafaikshan ke lie itani zid thi ki sitilaits ke 70 sekend ke ek drishy ke lie panch din tak ritek leta raha. apane kam ke prati usamen itani nishtha thi ki mook filmon ka yug bit jane ke 4 baras bad bhi vah lakhon dolar laga kar mook film banata hai kyonki usaka manana hai ki har tarah ke manoranjan kee zaroorat hoti hai. vah sach‍che arthon men jiniyas tha aur ye bat aaj bhi is tathy se siddh ho jati hai ki filmon ke itane adhik parivartanon se guzar kar yahan tak aa pahunchane ke bad bhi sattar assi baras pahale bani usakee filmen hamen aaj bhi gudagudati hai. us vyakti ke pas mas apil ka jaduee chirag tha.

mujhe is bat kee khushi hai ki main pahali bar charli chaiplin kee aatm katha ko hindi pathakon ke samane la raha hoon. ye kam mainne kaee baras pahale shuroo kiya tha lekin isaka kafi sara hissa kampyootar men hard disk kee chita ke sath jal jane ke karan mainne ise dobara hath bhi nahin lagaya tha. dobara shuroo karane ke bad is arase men mainne kuchh nahin kiya, n padha, n likha, bas charli baba ke sanidhy men baitha ye kam karata raha. unhen apane bhitar utarata raha.

mainne mool kathy ke prati poori tarah se eemanadar bane rahane kee koshish kee hai aur jahan kahin, aavashyak laga, apani taraf se futanot diye hain. ek bat aur ki beshak charli ne vidhivat skooli shiksha nahin payi thi, lekin unaka bhasha gyan adbhut hai. unhonne n keval angrezi ke, balki french, italvi, grik aur jarman sandarbh bhi khoob diye hain. bhasha unakee shanadar angrezi kee misal hai.

main vishvas karata hoon ki mera ye kam aapako achchha lagega. halanki kam bahut bada tha aur asim dhairy aur samay kee mang karata tha, lekin mitron kee shubhakamanaon ke sath main ise poora kar paya, mujhe isaka santosh hai. isake kuchh ansh shree nikhare ne taip kiye hain, kuchh pannon kee dikteshan mere chhote bete abhigyan ne li hai, hart kren kee kavita ka saras anuvad meri telifon mitr dipti ne kiya hai. in sabaka aabhar.

naitik bal meri patni aur mitr madhu ne banaye rakha hai, isalie yah kitab usi ko samarpit hai.

vest minstar brij ke khulane se pahale keningatan rod sirf ashv marg huaa karata tha. 1750 ke bad, pul se shuroo karate hue ek nayi sadak banayi gayi thi jisase braitan tak ka sidha rasta khul gaya tha. isaka natija yah huaa ki keningatan rod par, jahan mainne apane bachapan ka adhikansh vakt guzara hai, kuchh bahut hi shanadar ghar dekhe ja sakate the. ye ghar vastukala ke utkrisht namoone the. inake samane kee taraf lohe kee gril vali balkani hoti thi. ho sakata hai ki un gharon men rahane valon ne kabhi apani koch men baith kar braitan jate hue jorj IV ko dekha hoga.

unnisavin shatabdi ke aate-aate inamen se jyadatar ghar kiraye ke kamare dene vale gharon men aur apartamenton men badal chuke the. alabatta, kuchh ghar aise bhi bache rahe jin par vakt kee mar nahin padi aur unamen doktar, vakeel, safal vyapari aur natakon vagairah men kam karane vale kalakar rahate aaye. ravivar ke din, subah ke vakt keningatan rod ke donon taraf ke kisi n kisi ghar ke bahar aap kasi huee ghodi aur gadi dekh sakate the jo vahan rahane vale natak kalakar ko nauravud ya meratan jaisi dasiyon mil door kee jagah par le jane ke lie taiyar khadi ho. vapasi men ye keningatan rod par alag-alag tarah ke sharab gharon vhait haus, da' harns, aur da' tainkard par rukate hue aate the.

main barah baras ka ladaka, aksar tainkard ke bahar khada behatarin poshaken pahane in rangile chamakeele mahanubhavon ko utarate aur bhitar launj bar men jate dekha karata tha. vahan natakon ke kalakar aapas men milate-julate the. ravivar ke dinon ka unaka yahi shagal huaa karata tha. dopahar ke bhojan ke lie ghar jane se pahale ve apana ek aakhiri paig yahan liya karate the. ve kitane bhavy lagate the. charakhane ke soot pahane aur bhoore felt hait date, apani hire kee angoothiyon aur taipinon ke lashakare marate. ravivar ko dopahar do baje pab band ho jata tha aur vahan maujood sab log bahar jhund bana kar khade ho jate aur ek-doosare ko vida dene se pahale man bahalav men vakt zaya karate. main un sabako hasarat bhari nigahon se dekha karata aur khush hota kyonki unamen se kuchhek bevakoofi bhari akad ke sath dingen hankate.

jab unamen se aakhiri aadami bhi ja chuka hota to aisa lagata mano soory badalon ke pichhe chhip gaya ho. aur tab main dhahate purane gharon kee apani katar kee taraf chal padata. mera ghar keningatan rod ke pichhe kee taraf tha. ye tin nambar paunal teres tha jisakee tisari manzil par ek chhoti-si duchhatti par ham raha karate the. tisari manzil tak aane vali sidhiyan khasta hal men thin. ghar ka mahaul damaghontoo tha aur vahan kee hava men bas marate pani aur purane kapadon kee boo rachi-basi rahati.

jis ravivar kee main bat kar raha hoon, us din man khidakee par baithi ekatak bahar dekh rahi thi. vah meri taraf mudi aur kamazori se muskurayi. kamare kee hava damaghontoo thi aur kamara barah varg fut se thoda-sa hi bada raha hoga. ye aur bhi chhota lagata tha aur usakee dhaluaan chhat kafi nichi pratit hoti thi. divar ke sath sata kar rakhi gayi mez par joothi pleton aur chay ke pyalon ka ambar laga huaa tha. nichali divar se sata ek lohe ka palang tha jis par man ne safed rang pota huaa tha. palang aur khidakee ke bich kee jagah par ek chhoti si aag jhanjhari thi. palang ke ek sire par ek purani-si aaram kursi thi jise khol dene par charapaee ka kam liya ja sakata tha. is par mera bhaee sidani sota tha lekin filahal vah samudr par gaya huaa tha.

is ravivar ko kamara kuchh jyada hi damaghontoo lag raha tha kyonki kisi karan ne man ne ise saf-soof karane men laparavahi barati thi. aam taur par vah kamara saf rakhati thi. isaka karan yah tha ki vah khud bhi samajhadar, hamesha khush rahane vali aur yuva mahila thi. vah abhi saintis kee bhi nahin huee thi. vah is vahiyat duchhatti ko bhi chamaka kar suvidhapoorn bana sakati thi. khasakar sardiyon kee subah ke vakt jab vah mujhe mera nashta bistar men hi de deti aur jab main so kar uthata to vah chhota-sa kamara safaee se damak raha hota. thodi-si aag jal rahi hoti aur khoonti par garama-garam ketali rakhi hoti aur jangale ke pas haiddar ya blotar machhali garam ho rahi hoti aur vah mere lie tost bana rahi hoti. man kee ullasit kar dene vali mauzoodagi, kamare ka sukhad mahaul, chini mitti kee ketali men dale jate ubalate pani kee chhal-chhal karati aavaz, aur main aise vakt apana saptahik komik padh raha hota. shant ravivar kee subah ke ye durlabh aanandadayak pal hote.

lekin is ravivar ke din vah nirvikar bhav se baithi khidakee se bahar ekatak dekhe ja rahi thi. pichhale tin din se vah khidakee par hi baithi huee thi. aashcharyajanak dhang se chup aur apane aap men khoyi huee. main janata tha ki vah pareshan hai. sidani samudr par gaya huaa tha aur pichhale do mahinon se usakee koee khabar nahin aayi thi. man jis kiraye kee silaee mashin par kam karake kisi tarah ghar kee gadi khinch rahi thi, kiston kee adayagi samay par n kiye jane ke karan le jayi ja chukee thi (ye koee nayi bat nahin thi) aur main dans ke path padha kar panch shinling hafte ka jo yogadan diya karata tha, vah bhi achanak khatm ho gaye the.

mujhe sankat ke bare men shayad hi pata raha ho kyonki ham to lagatar hi aise sankaton se joojhate aaye the aur ladaka hone ke karan main is tarah kee apani pareshaniyon ko shanadar bhulakkadapane ke sath dar kinar kar diya karata tha. hamesha kee tarah main skool se daudata huaa ghar aata aur man ke chhote-mote kam kar deta. boo marata pani girata aur taze pani ke dol bhar lata. tab main bhag kar maikkarthi parivar ke ghar chala jata aur vahan sham tak khelata rahata. mujhe is dam ghontati duchhatti se nikalane ka koee n koee bahana chahiye hota.

maikkarthi parivar man ka bahut purana parichit parivar tha. man unhen natakon ke dinon se janati thi. ve keningatan rod ke behatar samajhe jane vale ilake men aaramadayak ghar men rahate the. unakee mali haisiyat bhi hamari tulana men behatar thi. maikkarthi parivar ka ek hi ladaka tha - vaili. main usake sath sham ka dhundhalaka hone tak khelata rahata aur amooman yah hota ki mujhe sham kee chay ke lie rok liya jata. mainne is tarah kaee bar der tak vahan mandarate hue rat ke khane ka bhi jugad kiya hoga. aksar misej maikkarthi man ke bare men poochhati rahati aur kahati ki kaee din se vah nazar kyon nahin aayi hai. main koee bhi bahana mar deta kyonki jab se man durdin jhel rahi thi, vah shayad hi apani natak mandali ke parichiton se milane-julane jati ho.

han, aise bhi din hote jab main ghar par hi rahata aur man mere lie chay banati, sooar kee charbi men mere lie bred tal deti. mujhe ye bred bahut achchhi lagati. fir vah mujhe ek ghante tak kuchh n kuchh padh kar sunati. vah bahut hi behatarin path karati thi. aur tab main man ke is sang-sath ke sukh ke rahasy ka parichay pata aur tab mujhe pata chalata ki main maikkarthi parivar ke sath jitana sukh pata, usase jyada mainne man ke sath rah kar pa liya hai.

sair se aa kar main jaise hi kamare men ghusa, vah mudi aur ulahane bhari nigah se meri taraf dekhane lagi. use is halat men dekh kar mera kaleja munh ko aa gaya. vah bahut kamazor tatha mariyal-si ho gayi thi tatha usakee aankhon men gahari pida nazar aa rahi thi. main akathaniy dukh se bhar utha. main tay nahin kar pa raha tha ki ghar par rah kar usake aasapas hi bana rahoon ya fir is sab se door chala jaoon. usane meri taraf taras khati nigah se dekha,"tum lapak kar maikkarthi parivar ke yahan chale kyon nahin jate," usane kaha tha.

mere aansoo girane ko the,"kyonki main tumhare pas hi rahana chahata hoon."

vah mudi aur sooni-sooni aankhon se khidakee ke bahar dekhane lagi,"tum bhag kar maikkarthi ke yahan hi jao aur rat ka khana bhi vahin khana. aaj ghar men khane ko kuchh bhi nahin hai."

mainne usakee aavaj men tadap mahasoos kee. mainne is taraf se apane dimag ke daravaje band kar diye,"agar tum yahi chahati ho to main chala jata hoon."

vah kamajori se muskurayi aur mera sir sahalaya,"han..han tum daud jao." halanki main usake aage gidagidata raha ki vah mujhe ghar par hi apane pas rahane de lekin vah mere jane par hi adi rahi. is tarah se main aparadh bodh kee bhavana liye chala gaya. vah usi manahoos duchhatti kee khidakee par baithi rahi. use is bat ka zara sa bhi guman nahin tha ki aane vale dinon men durbhagy kee kaun-si potali usake lie khulane vali hai.

mera janm eest len, velavarth men 16 aprail 1889 ko rat aath baje huaa tha. isake turant bad, ham, sent skvayar, sent jorj rod, laimbeth men rahane chale gaye the. meri man ka kahana hai ki meri duniya khushiyon se bhari huee thi. hamari paristhitiyan kamobesh thik-thak thin. ham tin kamaron ke ghar men rahate the jo suruchipoorn tarike se saje hue the. meri shuruaati smritiyon men se ek to ye hai ki man roz rat ko thiyetar jaya karati thi aur mujhe aur sidani ko bahut hi pyar se aaramadayak bistar men sahej kar lita jati thi aur hamen naukarani kee dekh-rekh men chhod jati thi. sadhe tin baras kee meri duniya men sab kuchh sanbhav tha; agar sidani, jo mujhase char baras bada tha, hath kee safaee ke karatab dikha sakata tha aur sikka nigal kar apane sir ke pichhe se nikal kar dikha sakata tha to main bhi thik aise hi kar ke dikha sakata tha. isalie main adh peni ka ek sikka nigal gaya aur mazabooran man ko doktar bulavana pada.

roz rat ko jab vah thiyetar se vapis lautati thi to usaka yah dastoor-sa tha ki mere aur sidani ke lie khane kee achchhi-achchhi chizen mez par dhak kar rakh deti thi taki subah uthate hi hamen mil jayen - rang-birange aur sugandhit kek ka slais ya mithaee. isake pichhe aapasi razamandi yah thi ki ham subah uth kar shor-sharaba nahin karenge. vah aam taur par der tak so kar uthati thi.

man vairaiti stej kee kalakar thi. apani umr ke tisare dashak ko chhooti vah nafasat pasand mahila thi. usaka rang saf tha, aankhen bainjani nili aur lambe, halke bhoore bal. bal itane lambe ki vah aasani se un par baith sakati thi. sidani aur main apani man ko bahut chahate the. halanki vah asadharan khoobasoorat nahin thi fir bhi vah hamen svarg kee kisi apsara se kam nahin lagati thi. jo log use janate the unhonne mujhe bad men bataya tha ki vah sundar aur aakarshak thi aur usamen samane vale ko bandh lene vale saundary ka jadoo tha. ravivar ke sair-sapate ke lie hamen achchhe kapade pahanana use bahut achchha lagata tha. vah sidani ko lambi pataloon ke sath chaude kalar vala soot pahanati, aur mujhe nili makhamali pataloon aur usase mel khate nile dastane. is tarah ke mauke aatmatushti ke utsav hote jab ham keningatan rod par itarate firate.

landan un dinon dhir-ganbhir huaa karata tha. shahar kee gati manthar thi; yahan tak ki vestaminstar rod se chalane vali ghode juti tramen bhi kharama-kharama chalatin aur isi gati se hi pul ke pas tarminal par gol ghere, rivalving tebal par ghoom jatin. jab man ke khate-pite din the to ham bhi vestaminstar rod par raha karate the. vahan ka mahaul dil khush karane vala aur dostana hota. vahan shanadar dukanen, restaran aur sangit sadan the. pul ke thik samane kone par falon kee dukan ranginiyon se bhari hoti. bahar kee taraf taratib se rakhe gaye santaron, sebon, nashapati aur kelon ke piramid saje hote. isake thik viparit, samane kee taraf nadi ke us par sansad kee shant dhoosar imaraten nazar aatin.

ye mere bachapan ka, meri man:sthitiyon ka aur mere jagaran ka landan tha. vasant men laimbeth kee smritiyan - chhoti moti ghatanaen aur chizen. man ke sath ghoda bas men oopar ja kar baithana aur pas se guzarate lilak ke darakhton ko chhoone kee koshish karana. tarah-tarah ke rangon kee bas tikaten, santare ke rang kee, hari, nili, gulabi aur doosare rangon kee. jahan basen aur tramen rukati thin, vahan futapath par un tikaton ka bikhara hona. mujhe vestaminstar pul ke kone par fool bechane vali gulabi chehare vali ladakiyan yad aati hain jo kot ke batan men lagane vale fool banaya karati thin. unakee daksh ungaliyan teji se gote aur kinari ke farn banati chalatin. taze pani chhidake gulabon kee bhigi-bhigi khushaboo, jo mujhe betarah udas kar jati thi. aur vo udas kar dene vale ravivar aur pile chehare vale mata-pita aur unake bachche jo vestaminstar pul par pavan chakkee ke khilaune tatha rangin gubbare liye ghisatate chalate. aur fir paini stimar jo haule se pul ke niche se jate samay apane fanel niche kar lete the. mujhe lagata hai is tarah kee chhoti-chhoti ghatanaon se meri aatma ka janm huaa tha.

aur fir, hamare baithane ke kamare se judi s‍mritiyan jinhonne meri anubhootiyon par asar dala.

nel gven kee man kee banayi aadamakad penting jise main pasand nahin karata tha. hamare khane-pine kee mez ke lambotare dibbe jo mujhamen avasad paida karate the aur fir chhota-sa gol myoojik boks jisakee ainamal kee huee satah par pariyon kee tasviren bani huee thin. ise dekh main khush bhi hota tha aur pareshan bhi.

mahan palon kee smritiyan : rayal machhali ghar men jana, man ke sath vahan ke slaid sho dekhana, lapaton men muskurati aurat ka jivit sir dekhana, 'shi' dekhana, chh: peni kee bhagyashali lotari, sarapraiz paiket uthane ke lie man ka mujhe ek bahut bade burade ke dram tak oopar karana aur us paiket men se ek kaindi ka nikalana jo bajati nahin thi aur ek khilaune vale brooch ka nikalana. aur fir kaintarabari myoojik hol men ek bar jana jahan lal aaramadayak sit par panv pasar kar baithana aur pita ko abhinay karate hue dekhana.

aur ab rat ka vakt ho raha hai aur main char ghodon vali bagghee men oopar kee taraf safari jhole men lipata huaa, man aur usake thiyetar ke aur sathiyon ke sath chala ja raha hoon. unakee chal men rama tatha hansi-khushi men khush. hamara bigul bajane vala apani shekhi men hamen keningatan rod se ghode kee saj-sajja kee sumadhur run jhun aur ghodon kee tapon kee sangitamay aavaz ke sath liye ja raha tha.

tabhi kuchh huaa. ye ek mahine ke bad kee bat bhi ho sakati hai ya thode hi dinon ke bad kee bhi. achanak laga ki man aur bahar kee duniya ke sath sab kuchh thik nahin chal raha hai. vah subah se apani kisi sakhi ke sath bahar gayi huee thi aur vapis lauti to bahut adhik uttejana se bhari huee thi. main farsh par khel raha tha aur apane thik oopar chal rahe bhishan tanav ke bare men satark ho gaya tha. aisa lag raha tha mano main kune kee talahati men sun raha hooon. man bhavapoorn tarike se hav-bhav jatala rahi thi, roye ja rahi thi aur bar-bar aarmas‍trang ka nam le rahi thi - aarmastrang ne ye kaha aur aarmastrang ne vo kaha. aarmastrang jangali hai. man kee is tarah kee uttejana hamane pahale nahin dekhi thi aur yah itani tej thi ki mainne rona shuroo kar diya. main itana roya ki mazabooran man ko mujhe god men uthana pada aur dilasa deni padi. kuchh baras bad hi mujhe us dopahari ke mahattv ka pata chal paya tha. man adalat se lauti thi. vahan usane mere pita par bachchon ke bharan poshan ka kharcha-pani n dene kee vajah se mukadama thok rakha tha aur badakismati se mamala usake paksh men nahin ja raha tha. aarmastrang mere pita ka vakeel tha.

main pita ko bahut hi kam janata tha aur mujhe is bat kee bilkul bhi yad nahin thi ki ve kabhi hamare sath rahe hon. ve bhi vairaiti stej ke kalakar the. ekadam shant aur chintanashil. aankhen unakee ekadam kali thin. man ka kahana tha ki ve ekadam nepoliyan kee tarah dikhate the. unakee halkee mahin aavaz thi aur unhen behatarin adakar samajha jata tha. un dinon bhi ve har hafte chalis paund kee shanadar rakam kama liya karate the. bas, dikkat sirf ek hi thi ki ve pite bahut the. man ke anusar yahi un donon ke bich jhagade kee jad thi.

stej kalakaron ke lie yah bahut hi mushkil bat hoti ki ve pine se apane aapako rok saken. karan yah tha ki un dinon sharab sabhi thiyetaron men hi bika karati thi aur kalakar kee adakari ke bad usase ummid kee jati thi ki vah thiyetar bar men jaye aur grahakon ke sath baith kar piye. kuchh thiyetar to boks aofis se kam aur sharab bech kar jyada kama liya karate the. kuchhek kalakaron ko to tagadi tankhvah hi di jati thi jinamen unakee pratibha ka kam aur us pagar ko thiyetar ke bar men udane ka jyada yogadan rahata tha. is tarah se kaee behatarin kalakar sharab ke chakkar men barabad ho gaye. mere pita bhi aise kalakaron men se ek the. ve matr saintis baras kee umr men jyada sharab ke karan bhagavan ko pyare ho gaye the.

man unake bare men mazak hi mazak men aur udasi ke sath kisse bataya karati thi. sharab pine ke bad ve ugr svabhav ke ho jate the aur unakee isi tarah kee ek bar kee daroobaji kee nautankee men man unhen chhod-chhad kar apani kuchh sakhiyon ke sath braitan bhag gayi thi. pita ji ne jab hadabadi men tar bheja,"tumhara irada kya hai aur turant javab do?" to man ne vapasi tar bheja tha,"nach, gana, partiyan aur mauj-maza, darling!"

man do bahanon men se badi thi. unake pita charls hils, jo ek aairish mochi the, kaunti kork, aayaralaind se aaye the. unake gal surkh sebon kee tarah lal the. unake sir par balon ke safed guchchhe the. unakee vaisi safed dadhi thi jaisi vhislar ke potret men karlail kee thi. ve kaha karate the ki rashtriy aandolan ke dinon men pulis se chhipane-chhipane ke chakkar men ve gile nam kheton men sote rahe. is karan se unake ghutanon men hamesha ke lie dard baith gaya aur is karan ve dohare ho kar chalate the. ve aakhir landan men aa kar bas gaye the aur apane lie eest len velavarth men jooton kee marammat ka kam-dhandha talash liya tha.

dadi aadhi ghumakkadin thi. yah bat hamare parivar ka khula rahasy thi. dadi man hamesha is bat kee shekhi baghara karati thi ki unaka parivar hamesha zamin ka kiraya de kar rahata aaya tha. unaka ghar ka nam smith tha. mujhe unakee shanadar nanhin budhiya ke roop men yad hai jo hamesha mere sath nanhen-munne bachchon jaisi baten karake mujhase duaa salam kiya karati thi. mere chh: baras ke hone se pahale hi ve chal basi thin. ve dada se alag ho gayi thin jisaka karan un donon men se koee bhi nahin bataya karata tha. lekin ket aanti ke anusar isake pichhe parivarik jhagada tha aur dada ne ek premika rakhi huee thi aur ek bar use bich men la kar dadi ko hairani men dal diya tha.

aam jagah ke manadandon ke madhyam se hamare khanadan ke naitikata ko napana utana hi galat prayas hoga jitana garm pani men tharmamitar dalakar dekhana hota hai. is tarah kee aanuvanshik kabaliyat ke sath mochi parivar kee do pyari bahanon ne ghar-bar chhoda aur stej ko samarpit ho gayin.

ket aanti, man kee chhoti bahan, bhi stej kee adakara thi. lekin ham usake bare men bahut hi kam janate the. isaka karan yah tha ki vah aksar hamari zindagi men se aati-jati rahati thi. vah dekhane men bahut aakarshak thi aur gussail svabhav kee thi isalie man se usakee kam hi patati thi. usaka kabhi-kabhar aana achanak chhote-mote tante men hi khatm hota tha ki man ne kuchh n kuchh ulata sidha kah diya hota tha ya kar diya hota tha.

attharah baras kee umr men man ek adhed aadami ke sath afrika bhag gayi thi. vah aksar vahan kee apani zindagi kee bat kiya karati thi ki kis tarah se vah vahan pedon ke jhuramuton, naukaron aur jin kase ghodon ke bich masti bhari zindagi ji rahi thi.

usakee umr ke attharahaven baras men mere bade bhaee sidani ka janm huaa tha. mujhe bataya gaya tha ki vah ek lord ka beta tha aur jab vah ikkees baras ka ho jayega to use vasiyat men do hajar paund kee shanadar rakam milegi. is samachar se main ek sath hi dukhi aur khush huaa karata tha.

man bahut arase tak afrika men nahin rahi aur ingalaind men aa kar usane mere pita se shadi kar li. mujhe nahin pata ki usakee zindagi ke afrikee ghatana-chakr ka kya huaa, lekin bhayankar garibi ke dinon men main use is bat ke lie kosa karata tha ki vah itani shanadar zindagi kahe ko chhod aayi thi. vah hans deti aur kaha karati ki main in chizon ko samajhane kee umr se bahut kam hoon aur mujhe is bare men itana nahin sochana chahiye.

mujhe kabhi bhi is bat ka andaza nahin lag paya ki vah mere pita ke bare men kis tarah kee bhavanaen rakhati thi. lekin jab bhi vah mere pita ke bare men bat karati thi, usamen koee kaduvahat nahin hoti thi. isase mujhe shak hone lagata tha ki vah khud bhi unake pyar men gahare-gahare doobi huee thi. kabhi to vah unake bare men bahut sahanubhooti ke sath bat karati to kabhi unakee sharabakhori kee lat aur hinsak pravritti ke bare men bataya karati thi. bad ke barason men jab bhi vah mujhase khafa hoti, vah hikarat se kahati,``too bhi apane bap kee hi tarah kisi din apane aapako gatar men khatm kar dalega."

vah pitaji ko afrika jane se pahale ke dinon se janati thi. ve ek doosare ko pyar karate the aur unhonne shamus o'briyan nam ke ek aayarish melodrama men ek sath kam kiya tha. solah baras kee umr men man ne usamen pramukh bhoomika nibhayi thi. kampani ke sath toor karate hue man ek adhed umr ke lord ke sampark men aayi aur usake sath afrika bhag gayi. jab vah vapis ingalaind aayi to pita ne apane romans ke toote dhagon ko fir se joda aur donon ne shadi kar li. tin baras bad mera janm huaa tha. main nahin janata ki sharabakhori ke alava aur kaun-kaun si ghatanaen kam kar rahi thin lekin mere janm ke ek baras ke hi bad ve donon alag ho gaye the. man ne guzare bhatte kee bhi mang nahin kee thi. vah un dinon khud ek star huaa karati thi aur har hafte 25 paund kama rahi thi. usakee mali haisiyat itani achchhi thi ki apana aur apane bachchon ka bharan poshan kar sake. lekin jab usakee zindagi men durbhagy ne dastak di tabhi usane madad kee mang kee. agar aisa n hota to usane kabhi bhi kanooni karravaee n kee hoti.

man ko usakee aavaz bahut takalif de rahi thi. vaise bhi usakee aavaz kabhi bhi itani buland nahin thi lekin zara-sa bhi sardi-jukam hote hi usakee svar tantree men soojan aa jati thi jo fir hafton chalati rahati thi; lekin use mazaboori men kam karate rahana padata tha. isaka natija yah huaa ki usakee aavaz bad se badatar hoti chali gayi. vah ab apani aavaj par bharosa nahin kar sakati thi. gana gate-gate bich men hi usakee aavaz bharra jati ya achanak gayab hi ho jati aur fusafusahat men badal jati. tab shrota bich men thahake lagane lagate. ve gala fad ka chillana shuroo kar dete. aavaz kee chinta ne man kee sehat ko aur bhi danvadol kar diya tha aur usakee halat manasik rogi jaisi ho gayi. natija yah huaa ki use thiyetar se bulave aane kam hote chale gaye aur ek din aisa bhi aaya ki bilkul band hi ho gaye.

ye usakee aavaz ke kharab hote chale jane ke karan hi tha ki mujhe panch baras kee umr men pahali bar stej par utarana pada. man aam taur par mujhe kiraye ke kamare men akela chhod kar jane ke bajaye rat ko apane sath thiyetar le jana pasand karati thi. vah us vakt kaintin et da' eldarashat men kam kar rahi thi. ye ek ganda, chalataoo-sa thiyetar tha jo jyadatar faujiyon ke lie khel dikhata tha. ve log ujadd kism ke log hote the aur unhen bhadakane ya ochhi harakaton par utar aane ke lie mamooli-sa karan hi kafi hota tha. eldarashot men natakon men kam karane valon ke lie vahan ek hafta bhi guzarana bhayankar tanav se guzarana hota tha.

mujhe yad hai, main us vakt vings men khada huaa tha jab pahale to man kee aavaz fati aur fir fusafusahat men badal gayi. shrotaon ne thahake lagana shuroo kar diye aur anap-shanap gane lage aur kutte billiyon kee aavajen nikalana shuroo kar diya. sab kuchh aspasht-sa tha aur main thik se samajh nahin pa raha tha ki ye sab kya chal raha hai. lekin shor-sharaba badhata hi chala gaya aur mazabooran man ko stej chhod kar aana pada. jab vah vings men aayi to buri tarah se vyathit thi aur stej mainejar se bahas kar rahi thi. stej mainejar ne mujhe man kee sakhiyon ke aage abhinay karate dekha tha. vah man se shayad yah kah raha tha ki usake sthan par mujhe stej par bhej de.

is bich ham tin aaramadayak kamaron ke makan men se do kamaron ke makan men aur fir ek kamare ke makan men shift ho chuke the. hamara saman kam hota chala ja raha tha aur har bar ham jis tarah ke pados men rahane ke lie jate, usaka star niche aata ja raha tha.

tab vah dharm kee or mud gayi thi. mujhe isaka karan to yah lagata hai ki shayad use yah ummid thi ki isase usakee aavaz vapis laut aayegi. vah niyamit roop se vestaminstar brij rod par kraist charch jaya karati aur har itavar ko mujhe bakh ke aargan myoojik ke lie baithana padata aur padari ef bi meyer kee joshili tatha dramaee aavaz ko sunana padata jo giraje ke madhy bhag se ghisatate hue pairon kee tarah aati pratit hoti. zaroor hi unake bhashanon men apil hoti hogi kyonki main aksar man ko daboch kar tham leta aur chupake se apane aansoo ponchh dalata. halanki isase mujhe pareshani to hoti hi thi.

mujhe achchhi tarah se yad hai us garm dopahari men pavitr prarthana sabha kee jab vahan bhid men se chandi ka ek thanda pyala guzara gaya. us pyale men svadisht angooron ka ras bhara huaa tha. mainne usamen se dher sara joos pi liya tha aur man ka mujhe rokata-sa vah nam naram hath aur tab mainne kitani rahat mahasoos kee thi jab fadar ne baibal band kee thi. isaka matalab yahi tha ki ab prarthanaen shuroo hongi aur eesh vandana ke antim git gaye jayenge.

man jab se dharm kee sharan men gayi thi, vah thiyetar kee apani sakhiyon se kabhi-kabhar hi mil pati. usakee vah duniya ab chhoo mantar ho chukee thi aur usakee ab yaden hi bachi thin. aisa lagata tha mano ham hamesha se hi is tarah ke dayaniy halat men rahate aaye the. bich ka ek baras to takalifon ke poore jivan kal kee tarah laga tha. ham ab beraunak dhundhalake kamare men rahate the. kam-dham talashana bahut hi doobhar tha aur man ko stej ke alava kuchh aata-jata nahin tha, isase usake hath aur bandh jate the. vah chhote kad kee, lality liye bhavuk mahila thi. vah viktoriyan yug kee aisi bhayankar vikat paristhitiyon se joojh rahi thi jahan amiri aur garibi ke bich bahut badi khaee thi. garib-guraba auraton ke pas hath ka kam karane, mehanat majoori karane ke alava aur koee chara nahin tha ya fir thi dukanon vagairah men had-tod gulami. kabhi-kabhar use narsing ka kam mil jata tha lekin is tarah ke kam bhi bahut durlabh hote aur ye bhi bahut hi kam arase ke lie hote. isake bavajood vah kuchh n kuchh jugad kar hi leti. vah thiyetar ke lie apani poshaken khud siya karati thi isalie sine-pirone ke kam men usaka hath bahut achchha tha. is tarah se vah charch ke logon kee kuchh poshaken si kar kuchhek shiling kama hi leti thi. lekin ye kuchh shiling ham tinon ke guzare ke lie nakafi hote. pita ji kee darookhori ke karan unhen thiyetar men kam milana aniyamit hota chala gaya aur is tarah har hafte milane vala unaka das shiling ka bhugatan bhi aniyamit hi rahata.

man ab tak apani adhikansh chizen bech chukee thi. sabase aakhir men bikane ke lie jane vali usakee vo peti thi jisamen usakee thiyetar kee poshaken thin. vah in chizon ko ab tab isalie apane pas sanbhal kar rakhe hue thi ki shayad kabhi usakee aavaz vapis laut aaye aur use fir se thiyetar men kam milana shuroo ho jaye. kabhi-kabhi vah trank ke bhitar jhankati ki shayad kuchh kam ka mil jaye. tab ham koee mudi-tudi poshak ya vig dekhate to usase kahate ki vah ise pahan kar dikhaye. mujhe yad hai ki hamare kahane par usane jaj kee ek topi aur gaun pahane the aur apani kamazor aavaz men apana ek purana safal git sunaya tha.

ab vah hamare samane pradarshan karati to vah apane khud ke manoranjak ansh to dikhati hi, doosari abhinetriyon kee bhi nakal dikhati jinhen usane tathakathit vaidh thiyetaron men kam karate dekha tha.

kisi natak ko sunate samay vah alag-alag anshon ka abhinay karake dikhati. udaharan ke lie da' sain aof da' krosa' men marsiya apani aankhon men alaukik prakash bhare, sheron ko khana khilane ke lie mand vale pinjare men jati hai. vah hamen vilsan bairat kee oonchi pop jaisi aavaj men nakal karake dikhati. vah chhote kad ka aadami tha isalie panch inch oonchi hil vale joote pahan kar ghoshana karata:"yah eesaiyat kya hai, main nahin janata lekin main itana zaroor janata hoon ki..ki yadi eesaiyat ne marsiya jaisi auraten banayi hain to rom, nahin, jagat hi isake lie pavitratam hoga." is ansh ko hasy kee jhalak ke sath karake dikhati lekin usamen bairet kee pratibha ke prati sarahana bhav jaroor hota.

jin vyaktiyon men vastavik pratibha thi, unhen pahachanane, man dene men usaka koee sani nahin tha. chahe fir vah nayika ailen teri ho, ya myoojik hol kee jo elvin, vah unakee kala kee vyakhya karati. vah takanik kee barik janakari rakhati thi aur thiyetar ke bare men aise vyakti kee tarah bat karati thi jo thiyetar ko pyar karane vale hi kar sakate hain.

vah alag-alag kisse sunati aur unaka abhinay karake dikhati. udaharan ke lie, vah yad karati samrat nepoliyan ke jivan ka koee prasang : dabe panv apane pustakalay men kisi kitab kee talash men jana aur marshal ney dvara raste men gher liya jana. man ye donon hi bhoomikaen ada karati lekin hamesha hasy ka put le kar, "mahashay, mujhe ijazat dijiye ki main aapake liye ye kitab la doon. mera kad ooncha hai." aur nepoliyan yah kahate hue khafa hote hue gurraya "ooncha ya lamba?"

man nel gvin ka vistar se abhinay karake batati ki vah kis tarah se mahal kee sidhiyon par jhukee huee hai aur usakee bachchi usakee god men hai. vah charls II ko dhamakee de rahi hai,"is bachchi ko koee nam do varana main ise zamin par patak doongi." aur samrat charls hadabadi men sahamat ho jate hain, "thik hai, thik hai, da' daÎk aof albans."

mujhe okle strit men tahakhane vale ek kamare ke ghar kee vah sham yad hai. main bukhar utarane ke bad bistar par leta aaram kar raha tha. sidani rat vale skool men gaya huaa tha aur man aur main akele the. dopahar dhalane ko thi. man khidakee se tek lagaye nyoo testament padh rahi thi, abhinay kar rahi thi, aur apane atulaniy tarike se usakee vyakhya kar rahi thi. vah garibon aur masoom bachchon ke prati yishoo masih ke prem aur daya ke bare men bata rahi thi. shayad usakee sanvedanaen mere bukhar ke karan thin, lekin usane jis shanadar aur man ko chhoo lene vale dhang se yishoo ke naye arth samajhaye vaise mainne n to aaj tak sune aur n hi dekhe hi hain. man unakee sahishnuta aur samajh ke bare men bata rahi thi; usane us mahila ke bare men bataya jisase pap ho gaya tha aur use bhid dvara patthar mar kar saza di jani thi, aur unake prati yishoo ke shabd "aap men se jisane kabhi pap n kiya ho vahi aage aa kar sabase pahala patthar mare."

sanjh ka dhundhalaka hone tak vah padhati rahi. vah sirf laimp jalane kee lie hi uthi. tab usane us vishvas ke bare men bataya jo yishoo masih ne bimaron men jagaya tha. bimar ko bas, unake choge kee turapan ko hi chhoona hota tha aur ve change ho jate the.

man ne bade-bade padariyon aur mahila padariyon kee ghrina ke bare men bataya aur bataya ki kis tarah se yishoo masih ko giraftar kiya gaya tha aur ve kis tarah se pontiyas ke samane shant bane rahe the. pontiyas ne hath dhote hue kaha tha (man ne bahut hi shanadar abhinay karake ye bataya)," mujhe is aadami men koee kharabi hi nazar nahin aati." tab man ne bataya ki kis tarah se un logon ne yishoo ko nirvastr kar dala tha aur use zalil kiya tha aur usake sir par kanton ka taj pahana diya tha, usaka mazak udaya tha aur usake munh par ye kahate hue thooka tha, "o yahoodiyon ke raja ..."

jab vah ye sab suna rahi thi to usake galon par aansoo dharake chale aa rahe the. man ne bataya ki kis tarah se saiman ne kros dhone men yishoo masih kee madad kee thi aur kis tarah bhav vihval ho kar yishoo ne use dekha tha. man ne barabas ke bare men bataya jo pashchatapi tha aur kros par unake sath hi mara tha. vah kshama mang raha tha aur yishoo kah rahe the, "aaj tum mere sath svarg men hovoge", aur kros se apani man kee or dekhate hue yishoo ne kaha tha, "man, apane bete ko dekho." aur unake antim, marate vakt kee pida bhari karah, "mere param pita, aapane mujhe kshama kyon nahin kiya?"

aur ham donon ro pade the.

"tumane dekha", man kah rahi thi, "ve manavata se kitane bhare hue the. ham sab kee tarah unhen bhi sandeh jhelana pada."

man ne mujhe itana bhav vihval kar diya tha ki main usi rat mar jana aur yishoo se milana chahata tha. lekin man itani utsahit nahin thi, "yishoo chahate hain ki pahale tum jio aur apane bhagy ko yahin poora karo." usane kaha tha. okle strit ke us tahakhane ke us andhere kamare men man ne mujhe us jyoti se bhar diya tha jise vishv ne aaj tak jana hai aur jisane poori duniya ko ek se badh kar ek katha tatv vale sahity aur natak diye hain: pyar, daya aur manavata.

ham samaj ke jis nimnatar star ke jivan men rahane ko mazaboor the vahan ye sahaj svabhavik tha ki ham apani bhasha-shaili ke star ke prati laparavah hote chale jate lekin man hamesha apane parivesh se bahar hi khadi hamen samajhati aur hamare bat karane ke dhang, uchcharan par dhyan deti rahati, hamara vyakaran sudharati rahati aur hamen yah mahasoos karati rahati ki ham khas hain.

ham jaise-jaise aur adhik garibi ke gart men utarate chale gaye, main apani agyanata ke chalate aur bachapane men man se kahata ki vah fir se stej par jana shuroo kyon nahin kar deti. man muskurati aur kahati ki vahan ka jivan nakali aur jhootha hai aur ki is tarah ke jivan men rahane se ham jaldi hi eeshvar ko bhool jate hain. isake bavazood vah jab bhi thiyetar kee bat karati to vah apane aapako bhool jati aur utsah se bhar uthati. yadon kee galiyon men utarane ke bad vah fir se maun ke gahare koone men utar jati aur apane suee dhage ke kam men apane aapako bhula deti. main bhavuk ho jata kyonki main janata tha ki ham ab us shano-shaukat vali zindagi ka hissa nahin rahe the. tab man meri taraf dekhati aur mujhe akela pa kar mera hausala badhati.

sardiyan sir par thin aur sidani ke kapade kam hote chale ja rahe the. isalie man ne apane purane reshami jaiket men se usake lie ek kot si diya tha. us par kali aur lal dhariyon vali banhen thin. kandhe par plits thi aur man ne poori koshish kee thi ki unhen kisi tarah se door kar de lekin vah unhen hata nahin pa rahi thi. jab sidani se vah kot pahanane ke lie kaha gaya to vah ro pada tha,"skool ke bachche mera ye kot dekh kar kya kahenge?"

"is bat kee kaun paravah karata hai ki log kya kahenge?" man ne kaha tha,"isake alava, ye kitana khas kism ka lag raha hai." man ka samajhane-bujhane ka tarika itana shanadar tha ki sidani aaj din tak nahin samajh paya hai ki vah man ke fusalane par vah kot pahanane ko aakhir taiyar hi kaise ho gaya tha. lekin usane kot pahana tha. us kot kee vajah se aur man ke oonchi hil ke saindilon ko kat-chhant kar banaye gaye jooton se sidani ke skool men kaee jhagade hue. use sab ladake chhedate,"josef aur usaka rang biranga kot?" aur main, man kee purani lal lambi jurabon men se kat-koot kar banayi gayi juraben (lagata jaise unamen pliten dali gayi hain.) pahan kar jata to bachche chhedate,"aa gaye sar fransis drek."

is bhayavah halat ke charam dinon men man ko aadhi sisi sir dard kee shikayat shuroo huee. use mazabooran apana sine-pirone ka kam chhod dena pada. vah kaee-kaee din tak andhere kamare men sir par chay kee pattiyon kee pattiyan bandhe padi rahati. hamara vakt kharab chal raha tha aur ham giraja gharon kee khairat par pal rahe the, soop kee tikaton ke sahare din kat rahe the aur madad ke lie aaye parsalon ke sahare ji rahe the. isake bavajood, sidani skool ke ghanton ke bich akhabar bechata, aur beshak usaka yogadan oont ke munh men jira hi hota, ye us khairat ke saman men kuchh to jodata hi tha. lekin har sankat men hamesha koee n koee klaimeks bhi chhupa hota hai. is mamale men ye klaimeks bahut sukhad tha.

ek din jab man thik ho rahi thi, chay kee patti kee patti abhi bhi usake sir par bandhi thi, sidani us andhiyare kamare men hanfata huaa aaya aur akhabar bistar par fenkata huaa chillaya,"mujhe ek batuaa mila hai." usane batuaa man ko de diya. jab man ne batuaa khola to usane dekha, usamen chandi aur sone ke sikke bhare hue the. man ne turant use band kar diya aur uttejana se vapis apane bistar par dhah gayi.

sidani akhabar bechane ke lie bason men chadhata rahata tha. usane bas ke oopari talle par ek khali sit par batuaa pada huaa dekha. usane turant apane akhabar us sit ke oopar gira diye aur fir akhabaron ke sath pars bhi utha liya aur teji se bas se utar kar bhaga. ek bade se hording ke pichhe, ek khali jagah par usane batuaa khol kar dekha aur usamen chandi aur tanbe ke sikkon ka dher paya. usane bataya ki usaka dil balliyon uchhal raha tha aur vah bina paise gine hi ghar kee taraf bhagata chala aaya.

jab man kee halat kuchh sudhari to usane batue ka sara saman bistar par ulat diya. lekin batuaa abhi bhi bhari tha. usake bich men bhi ek jeb thi. man ne us jeb ko khola aur dekha ki usake andar sone ke sat sikke chhupe hue the. hamari khushi ka thikana nahin tha. eeshvar ka lakh-lakh shukr ki batue par koee pata nahin tha. isalie man kee jhijhak thodi kam ho gayi thi. halanki us batue ke malik ke durbhagy ke prati thoda-sa afasos jataya gaya tha, alabatta, man ke vishvas ne turant hi ise hava de di ki eeshvar ne ise hamare lie ek varadan ke roop men oopar se bheja hai.

man kee bimari sharirik thi athava manovaigyanik, main nahin janata. lekin vah ek hafte ke bhitar hi thik ho gayi. jaise hi vah thik huee, ham chhutti manane ke lie samudr ke dakshin tat par chale gaye. man ne hamen oopar se niche tak naye kapade pahanaye.

pahali bar samudr ko dekh main jaise pagal ho gaya tha. jab main us pahaaadi gali men tapati dopahari men samudr ke pas pahuncha to main thaga-sa rah gaya. ham tinon ne apane joote utare aur pani men chhap-chhap karate rahe. mere taluon aur mere takhanon ko gudagudata gunaguna samudr ka pani aur mere pairon ke tale se sarakati nam, naram aur bhurabhuri ret.. mere aanand ka thikana nahin tha.

vah din bhi kya din tha. kesari rang ka samudr tat, usakee gulabi aur nili dolachiyan aur us par lakadi ke belache. usake satarangi tanboo aur chhatariyan, laharon par itarati kashtiyan, aur oopar tat par ek tarah karavat le kar aaram faramati kashtiyan jinamen samudri sevar kee gandh rachi-basi thi aur ve tat? in sabakee yaden abhi bhi mere man men charam uttejana se bhari huee lagati hain.

1957 men main dobara sauth end tat par gaya aur us sankari pahadi gali ko khojane ka nishfal prayas karata raha jisase mainne samudr ko pahali bar dekha tha lekin ab vahan usaka koee namo-nishan nahin tha. shahar ke aakhiri sire par vahi jo kuchh tha, purane machhuaaron ke ganv ke avashesh hi dikh rahe the jisamen purane dhab kee dukanen najar aa rahi thin. isamen atit kee dhundhali si sarasarahat chhupi huee thi. shayad yah samudri sevar kee aur tar kee mahak thi.

baloo ghadi men bhari ret kee tarah hamara khazana chuk gaya. mushkil samay ek bar fir hamare samane munh baye khada tha. man ne doosara rozagar dhoondhane kee koshish kee lekin kamakaj kahin tha hi nahin. kiston kee adayagi ka vakt ho chuka tha. natija yahi huaa ki man kee silaee mashin uthava li gayi. pita kee taraf se jo har hafte das shiling kee rashi aati thi, vah bhi poori tarah se band ho gayi.

hatasha ke aise vakt men man ne doosara vakeel karane kee sochi. vakeel ne jab dekha ki isamen se mushkil se hi vah fis bhar nikal payega, to usane man ko salah di ki use laimbeth ke daftar ke pradhikariyon kee madad leni chahiye taki apane aur apane bachchon ke palan-poshan ke lie pita par madad ke lie dabav dala ja sake.

aur koee upay nahin tha. usake sir par do bachchon ko palane ka bojh tha.