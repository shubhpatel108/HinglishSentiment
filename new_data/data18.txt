source: https://gfmaza.wordpress.com/2011/12/01/roothi-mehbooba-ko-manaane-ke-11-lajawab-tarike/

Zindagi mein chahe kitni bhi pareshaniyan hon yadi jeevan mein koi prem karne waala ho to saari mushkilein khatam ho jaati hain bhakton. Kintu kabhi-kabhi prem jeevan mein kuch aise bhi pal aa jaate hain ki mehbooba zara si baat par muh phulakar baith jaati hai, aur rooth jaati hai. Vaise to mehbooba ko manane mein bada hi maza aata hai, kintu hamari kuch mahila bhakt badi ziddi hain, wo itni aasani se purushon ko maaf nahi karti. Ab purush bechare karein bhi to kya, isiliye hum apne purush bhakton ke liye laaye hain kuch aise tareeke ki ab aapki mehbooba to kya uski amma bhi turant maan jaategi.

1. Sabse pehle to apni mehboob ko ek zordaar prem patra likh bhejo, kam se kam 420 pano ka prem patra hona chahiye, Aur likhavat aisi honi chahiye ki wo kya tum bhi na samajh sako. Phir dekho, kaise maari firti hai use samajhne ke liye tumhare peeche.

2. Apni mehbooba ke naam se ek prem shanti ka hawn karva lo. Aur uski khabar kisi tarah us tak bhi pahucha do. Wo bin paani ki machhli ki tarah tadapti hui tumse lipat na jaaye to hamara naam Dhongi nahi.

3. Apni mehbooba ki param mitra arthaat uski best friend ke saath apni dosti badha lo. Aur uske saath khoob hans khelkar baat kiya karo. Tumhari mehboob ko aisi mirch lagegi ki wo apni naarazgi bhoolkar tumhare kadmon mein giregi.

4. Uski param mitra ko ek mehenga sa aur achha sa tohfa uphaar mein de do. Jismein ki hriday arthaat dil bhi bana ho. Jab use pata chalega ki tumne apna dil kisi aur ko diya hai aur wo bhi uski sabse param mitra ko to socho uski haalat kaisi hogi.

5. Aap chahe apni jagah par kitne hi sahi kyun na hon, lekin apni mehbooba ki har galti ko apni galti samjho. Use ye yakeen dilao ki duniya mein tumse bada joru ka ghulam na aaj tak paida hua hai na kabhi hoga.

6. Apni mehbooba ke doorbhaas yantra mein pyaare-pyaare pyaar bhare sandesh arthaat sms bhejo. Wo chahe kitna bhi gussa dikhaye kintu tum bilkul bhi na rukna, aur apni mohobbat ko kisi jalti hui aag ki tarah use dikha dena.

7. Apne chehre par kisi cartoon ka chitra banva lo aur phir uske saamne jaake zor zor se gaana gaao, “Mujhko pehchanlo Mein Hun Kaun??” yadi use tumhari shakal par hansi aa gayi to samjho tumhara kaam jhat se bana.

8. Uski param mitra ko kisi 5sitara hotel mein koi achhi si daavat de daalo. Jab uski param mitra use ye batayegi ki tumne use ek zabardast daavat dee hai to wo bhi us daavat ko yaad kar karke apna saara gussa bhoolne lagegi. Aur aage tum jaante hi ho kya hoga…

9. Apni mehbooba ki manpasand jagah par use le jaakar uske manpasand khaane peene aur gaane ka prabhand karo. Uske saath wo sab karo aur kaho jo use behad achha lagta ho, apni pasand to bhool hi jaao to behtar hai.

10. Apni mehbooba ke liye kisi aise uphaar ka prabandh karo jo use aaj tak kabhi bhi kisi ne na diya ho, uske baad use kisi khaas jagah bulakar, uski aakhein band karke wo uphaar bhent kar do.

11. Apni mehbooba ki taarif mein koi shayari likh kar use suna daalo. Par ek baat hum saaf kar dena chahte hain bachha, yadi tumhari mehbooba ko shayari pasand aa gayi to samjho kaam ban gaya, aur yadi use shayri na pasand aaayi tab to samjho ab tumhara kuch bhi nahi ho sakta, phir to tum sanam bewafa aur dil jale ke geeton ko sunne ki aadat hi daal lo to behtar hoga.

To bhaktjano ye the 11 chamatkari upaay, inhe apni mehbooba par aajmao aur khushhali ke saath saath prem leela karo. Aur haan koi baat bigad jaaye to sanyam se kaam lena. Jald baazi mein aksar bane bane kaarya bhi bigad jaate hain. Tathastu 