source: http://desitoons.blogspot.in/2008/10/posts-of-blog-rachanakar_09.html

hal hi men videsh se lauta hoon. stabdhanuma khumari men utsahit hoon. abhi fijool kee baten sunane ka taim nahin hai. achchha bhaee sahab ek bat to bataie ki kya aap bhi kabhi videsh gae hain? naraj mat hoie, gae honge. aisa hai ki main to pahali hi bar gaya tha, isalie to jyada hi utsahit hoon. isalie poochh dala. khair, aap bhi isi tarah se utsahit honge, jab pahali bar vahan se laute honge. stabdhanuma khumari ka to aisa hai ki vahan ka displin, jajbat, deshabhakt aadi-aadi dekhakar mere pet men marod uthane lage, aankhen tak bhar-bhar aaeen. kasam se kya gajab kee deshabhakt hote hain. aap ne dekhe to honge hi vahan, sachchi bolio gae the ki nahin? vo kya hai ki ham bhi aam deshavasiyon taip kisi ke abrad aadi jane kee bat par aasani se kam hi yakeen karate hain. nahin aap bol rahe ho to gae to hoge hi. yar kya sadaken hain... kya bildingen hain.... kitani pyari-pyari karen hain.... kitane sundar-sundar to log hain...gandagi ka kahin namonishan nahin. sadakon par kachara kahin milata tak nahin. desh ko saf suthara rakhane ke prati kitane kanshas rahate hain videshi soch-soch ke hi mujhe to chakkar aane lagate hain.

 

kuchh to itane safaee premi rahate hain ki gandagi karane se pahale hi use saf karane kee jugat men chintit rahate hain. yakeen nahin aa raha hoga, aaega bhi kaise kabhi gae ho..... man liya gae hoge. ek bar mainne ek angrej ko dastabin ke pas khade dekha, kafi der tak jab vo vahan se nahin hila to mainne poochha ki bhaee sahab kya bat hai. usane jo kaha use sunakar apana desh hota to koee use dastabin men hi dalakar kerosin chhidak deta. kah raha tha ki usaka dost abhi kuchh kele lekar aane vala hai isi karan vah yahan khada hai taki khakar chhilake dastabin men fenk sake. kyon? taki sadak par kahin gandagi n rahe. furasatiya kahin ka. aap karenge aisa? kya kaha-han karenge... aapakee itani majal... apane desh ko lajaoge kya? ... aap kam se kam bharatavasi to nahin ho sakate. main man hi nahin sakata. kya koee apane deshavasi bhaee ko aisa 'ganda' javab deta hai bhala?

 

achchha ek kissa suno- ek bar ek kisi mohalle men safaee karata dikha. maloomat karane par pata chala ki vah to bichare kisi kanpani ke siniyar aofisar hain. jab kabhi taim milata hai to mohalle kee safaee men jut jate hain. taki kachare ka dher n lag jae. ab lo aise-aise sanakee bhare pade hain videsh men ki poochho mat. ham kya itane fokat hain ki aofis jana chhodakar aise nikrisht se kamon men bhide rahen. vahan bhale hi kam n ho lekin karyalayin samay ka aisa ghor apavyay kadapi nahin karenge. ek subah se poori strit ke logon ko ek nali kee safaee men lipt paya. kaise tharakee mohalla hai, mainne tatkal soch liya tha ki yahan apane dost ke ghar rahana hi nahin hai. aisi falatoo kee chijen dekh-dekhakar aadaten kharab hone ka dar tha bhaee. isalie main vahan se khisak liya tha. are, hamari vo bajabajati naliyon kee bat hi kuchh aur hai, videshiyon ne dekhi hi nahin hain ve shanadar nale-naliyan. kya to gandagi- rashtriy ekata ke jivant smarak hain jivant smarak. sauhard se sarabor. samarasata se otaprot. vishal khuli banhen jo chahe aasara le le. kya to janavar, kya to sharabi,kya to sanyasi. sab ka saman bhav se svagat. aisa utsah. itani uddat bhavana. theth ganv se dhur shaharon tak. mahak ka aalam ye ki 50-50 kos tak khyati kee laharen pahunche. nak par chahe kitana bhi roomal laga lo sab beasar. khule aam subah kee kuchh murgenuma baithakar kee jane vali kriyaon ke lie bhi sarvatha anukool. kahin hoti hai itani sasti bhor sangoshthi, badi-badi samasyaon ka hal isi sangoshthi se nikala hai. halanki ye bat itihas men kahin darj nahin hai lekin aam aadami se poochhakar dekh lo, bata dega.

 

aur ye yahan virasat ke aise pratimanon ko nasht karane par tule hain, kritaghn kahin ke. inake yahan hoti nahin hain ye chijen to hamare yahan ki aisi chijon ko lekar nak-bh sikodate firate hain. desh ganda hai. 'hai to hai, tum kar lo.' bas doosare deshon kee gandagi men hi dilachaspi, vahan ka kooda hi dikhata hai inhen, garde par hi najar rahati hai. mujhe nahin jamate bhaiya aise log. tabhi to nali ko saf karate dekhakar mera to khoon khaul gaya. bas chalata to salon ko vahin nali men hi dhakel deta. videsh ka mamala tha apan ne bhi socha dost kisi lafade men pad jaega. nahin to sachchi men dhakel hi deta fir koee kuchh bhi kar leta, nautankee apan ko bardasht hi nahin. lekin ek bat to hai kam eemanadari se karate hain patthe, sale sare ke sare jut jate hain. jyada n-nukar nahin karate. hamare yahan to aise kamon ke lie ek ko khojane jao to sara din manate raho fir ikatthe bhi hon to aapas men hi itani kich-kich ki isase to achchha sali nali hi gandi padi rahe. so padi hi rahati hai. halanki isake pichhe hamara svabhavik dharoharon ko sanjone ka prem hai, aur nahin to kya? tabhi to hamane varshon kee mehanat se in nale-naliyon men itihas-puratatv kee kaee leyar jama kar li hain.

 

kabhi sadiyon men khudaee ho to aashchary nahin ki ko chhoti-moti sabhyata inhin ke kinare nikal aae. nalighat jaisi mahan dharohar ko sanjo kar rakhane vali vikasit sabhyata. khair, main bat kar raha tha ki videsh men aisa nahin hota. ek bar kuchh log dikhe ek jagah moorti bane khade the, tas se mas nahin ho rahe the. pas gaya to pata chala rashtragan baj raha tha. sab vahin par jame hue the sina tane-sir oopar uthae. ab lo batao kaise log hain sans to le lo bhaiya kahin shahid hi na ho jao. aise dikhave ke chakkar men. hamen dekho aise chakkaron men bilakul nahin padate. rashtragit baje ya gan pade hain to pade hain. kahai ka dikhava dil men hai to deshabhakt ka sailab. jab kahoge redimed nikal kar dikha denge. kya khade hone bhar se sabit ho jaegi deshabhakt. in videshiyon ke tarike inhin mamalon men to khisakele hain, sara jor dikhave men dil se kuchh nahin, bhavanaen bhad men jaen, dikhava hona chahie. karate raho dikhava. main to salon ko bas ke aage dhakel deta. kafi log the to isalie to bas rahane hi diya.

 

fir ek din tivi dekh raha tha. kahin bahar ka koee neta inake parliyament men galafad raha tha. french men apana bhashan thonk raha tha. sabake khopade men haidafon. mujhe to sunate-sunate hi behoshi chhane lagi. kahan hamare neta hain. desh se bahar jate hi tahajib ka khyal rakhate hain, mejabani ko aadar dete hain, samane valon ko pareshani n ho, isalie danadan angreji men bolate hain. is mamale itane anuragi jiv hain ki jis desh men jaen, vahan kee bhasha men bolane ko taiyar hain, vo to vahan kee bhasha n sikh pane kee majaboori hai. anyatha to kisi gair deshavasi ke kasht se ham tatkal hi dravit ho jate hain. ek ye hain videsh men aakar bhi matribhasha men bhashan bhanj rahe hain. dekhate nahin logon ko kitani pareshani ho rahi hogi. hoe to hoe inhen kya? ye to apana matribhasha prem hi dikhate rahenge. dikhavati kahin ke. ek bar ek strit par ja raha tha. dekha ek bhikharinuma aadami sadak par hait rakhakar vayalin par anguliyan ghasite hi ja raha hai, log usake hait men not dal rahe hain. dekhate hi apane ne bhanp liya bachchoo logon ko blaik mel karake paise ainth raha hain ki dalo hait men not nahin to aise hi bhayanak vayalin baja-baja ke kan fod daloonga. ek hamare yahan ke hain, shalin nafasat bhare andaj vale, bhikharipan kee thasak lie. kahai ka gana-bajana. bhikhari hain to kam kis bat ka aur darana hi hoga to vayalin ya sangit se daraenge kya?, vaisaee n chhin lenge not?

 

isalie to mujhe kaee bar lagata hai sale strit par bhi dijainar bhikhari khade kar dete hain. taki bahar se aane valon par impraishan pade ki dekh lo hamare bhikhari tak kama ke khane kee bhavana rakhate hain. abe, sochate hi nahin kamane khane ka jajba rakhate to bhikhari banate kya? nakali nahin lagate ye log aapako, dekho mana mat kario nahin to fir manoonga hi nahin ki kabhi videsh gae the. han, kya kaha- lagate hain. guru, paintare badaloo, pakke deshavasi hi ho. achchha ek to itana to ye baikagraund men nakalipan bhare hain oopar se baten suno patthon kee nakali-nakali si. yoo no maee kantri... maee neshan...taip kee. abe, hamara bhi kantri, hamara bhi neshan hai. ham kabhi gate dikhate hain kya? ye kya ki bat-bat par praud karane lago. praudi log apane ko pasand hi nahin isalie apane desh kee garv se baten karate hi nahin hain ki pata nahin bhaiya samane vala desh ke bare men kya sochane lagen. isalie to desh ke bare men sari achchhi-achchhi baton ko kitabon men hi rakhate hain. bolate hai kya? jyada janana hai to kitabon men padh lo. logon se poochhoge to bechare sidhe sahaj log, ghamand ka namonishan nahin. sankoch ke mare kya achchha bata paenge desh ke bare men, jyada jor doge to aapaka samman rakhane ke lie yahan ki buraee aur shuroo kar denge. itani sadagi kahin milati hai bhala. sidhe-sade, bhole-bhale, ghamand rahit logon ka desh hai.

 

doosare logon-deshon ke prati itana prem rakhate hain ki apane desh kee tarif karana hi bhool jate hain. sahaj hain na. aisa nahin hai ki ye jenareshan hi itani vinamr hai. hamari to pichhali kaee jenareshanon men aisi vinamrata kootakoot kar bhari hai. aisa vinay se labalab logon ka desh dekha hai kahin? jo apane vyaktigat gunon ko sarvopari manen. ghamand ke samool nash ke lie sabakuchh danv par laga den, desh tak. yoon hi nahin dugurnon se mukti paee jati hai. achchhi-achchhi chijon kee kurbani deni padati hai. bhari prayas karana hota hai. kya tarif karoon apane deshavasiyon kee. yahan to desh ke lie samman kee bhavana tak nahin hai. ye kya ki desh ka jhanda tak lapete fir rahe hain. kyon bhaee? aisa kya samman ki jhanda tak pahan liya oopar se andar tak. hamen dekho jhanda chhoone dete hain kisi ko, sasamman chadhaya-utara fir lapet kar rakh diya. varshon tak to ham use gopaniy vastu kee tarah sarakari taur par sahejakar rakhe rahe. ab jakar kuchh faharane-vaharane kee chhoot di hai. to bhi das niyam pandrah kayade sath men bata die hain. vo to ham jara niyam-kayadon ka lihaj kar jate hain anyatha to hamara rashtraprem itana utkrisht koti ka hai ki ek bar jhanda faharaen to varshon tak yoon hi laharane den.

 

aise hi mujhe inakee yuva pidhi par badi koft hoti hai. desh-duniya kee koee janakari hi nahin. vairi puar janaral nolej. ek hamare bachche hain, amerika ke bare men poochh lo tapp se bata denge. itani informeshan rakhate hain jaise hayar sekandari vahin se kiya ho. mehanati hai hamari yuva pidhi . vija jaisi kanpaliketed chij ke bare men poochh lo-ech-1,pi-1 koee sa bhi van-t-thri ho sabhi kee mukammal maloomat. poora telend amerika ko vikasit karane men laga denge. yoo no vahi vasudhaiv kutunbakam kee bhavana. fir desh ka bhi dhyan rakhate hain. videsh sanbhalenge ham aur desh ko ganjale,sanjale manjhale bhaiiya, itane sare to hain koee bhi sanbhal lega hi. videsh jakar bhi itani chinta hai desh kee , kahin dekhe hain aise log. aise hi nahin soochana aur takanik men vishv men bharatiy chhae hue hain. itani teji se tarakkee kar rahe hain bhaiiya ki mujhe to dar lagata hai ki aane vale samay men kahin naee jenareshan ko deshabhakti ke mayane bhi deshabhakti dot kom men hi nahin samajhana pade. aaj hi sanbhaliyo bhiya.