source: http://desitoons.blogspot.in/2008/09/posts-of-blog-rachanakar_11.html

main is nishanebaji men kyon ruchi lene laga tha, mujhe nahin maloom, lekin mujhe aisa lagata hai ki us vakt main nishanebaji ke chakkar men vivekashoony ho gaya tha. tabhi to main yah sochane laga tha ki achchhi nishanebaji bhi buddhimani kee nishani hai, kyonki yah janana bhi ek kala hai ki achchhe shikar kahan milenge aur unaka shikar kaise kiya jae.

main san 1827 men jab patajhad ke mausam men mayer gaya huaa tha, to vahan par sar je mekinatosh se bhent huee. mujhe jitane bhi vakta mile unamen ve sarvottam the. bad men pith pichhe meri tarif karate hue unhonne garv se kaha tha, `is yuvak men kuchh hai jo mujhe ruchikar laga.' shayad unhonne bhi dekh liya tha ki unakee batayi har bat ko main kitane dhyan se sun raha tha, aur main to itihas, rajaniti aur naitik darshanashastr ke bare men nira buddhoo tha. kisi prasiddh vyakti se apani prashansa sunana kisi bhi yuvak ko achchha lagata hai, kyonki yah use sahi raste par lagae rakhata hai, halanki is prakar kee tarif se kushagrata badhati hai lekin kaee bar mithya ahan bhi badh sakata hai.

bad ke do-tin baras men jab main mayer gaya to mainne nishanebaji nahin kee, fir bhi samay shanadar guzara. vahan ka jivan ekadam tanav rahit tha. paidal ghoomane ya ghudasavari karane ke lie door-daraj ke ilake bade hi dilakash the, aur sham ko sab baithakar sangit aur gappabaji ka aanand lete the. hamari gappen bahut vyaktigat nahin hoti thin, jaisa ki bade parivaron men aksar hoti hain. garmiyon men poora parivar aksar purane portiko kee sidhiyon men baith jata tha. samane hi fulavari thi aur makan ke thik samane faila huaa dhalavan jangal nadi men chamakata rahata tha. nadi men machhaliyon kee chhalang ya jal pakshiyon ka tairana bada hi manamohak tha. mere dilo dimag par mayer kee un shamon kee yad aaj bhi taza hai. main ankal jos ka bahut aadar karata tha aur mujhe unase lagav bhi bahut tha. ve bahut hi maun prakriti ke aur ekantapriy vyakti the, lekin mujhase kaee bar khulakar baten karate the. ve atyant saral aur spasht vivek ke svami the. mujhe nahin lagata ki sansar men aisi koee bhi shakti hogi jo unhen us marg se vichalit kar sake, jo marg unakee samajh men sahi ho. unake bare men main hores ke kavy kee kuchh panktiyan kahata tha.

kaimbrija, 1828-1831 edinabarga men do satra guzarane ke bada, pata nahin mere pita ko malooma ho gaya, ya meri bahanon ne bata diya ki main fijishiyana banane ka vichara pasanda nahin karata. unhonne mujhase kaha ki main padari bana jaoon to behatara hoga. kyonki main eka nithalla shikari banoon, isa bata ke ve prakhara virodhi the. usa samaya to yahi sambhavana jyada thi ki main shikari banane kee ora kadama badha raha tha. mainne sochane ke lie kuchha mohalata mangi, taki charcha aofa inglainda ke sabhi dharmasootron ke prati apane mana men vishvasa paida kara sakoon, kyonki suni sunaee baton ke karanna men mana men bahuta-si aashankaen ghara kara chukee thin. isake alava main padari banane ke vichara ko pasanda karata tha. isi krama men mainne eesaee siddhanton para piyarasana ke lekha aura anya dharmagrantha bahuta hi savadhani se padhe. usa samaya to baibala ke pratyeka shabda men varnita satya ka kade aura aksharashah palana karane men mujhe sandeha nahin raha gaya. jalda hi main isa bata ka murida ho gaya ki eesaee mata ke siddhanton ka sampoornna roopa se palana hona chahie.

is bat par dhyan doon ki mere vicharon ke karan kis prakar se mujh par roodhivadiyon ne hamale kie, to yah bada hi asangat lagata hai ki kabhi main padari banana chahata tha. vaise mera to abhipray nahin tha aur mainne pitaji kee ichchha ko chhoda bhi nahin tha, lekin padari banane ka yah vichar bhi us samay svabhavik roop se dam tod gaya, jab mainne prakritivadi ke roop men bigala men kam shuroo kiya. yadi manas vigyaniyon ka bharosa kiya jae to main padari banane ke lie kaee mayanon men ekadam sahi tha. kuchh varsh pahale jarman manas vigyani sosayati ke karyalay se mujhe ek patr mila tha, jisamen unhonne kafi shiddat ke sath mera foto manga tha. kuchh samay bad mujhe unakee baithakon ka vrittant prapt huaa, usamen yah ullekh tha ki mere lalat ka aakar prakar vahan charcha ka vishay raha, aur vahan maujood ek vakta ne to yahan tak kaha ki mere jaisa unnat lalat to das padariyon ko milakar bhi nahin hoga.

jab yah tay ho gaya ki main padari banoon, to yah bhi zaroori ho gaya ki is disha men taiyari karane ke lie main kisi inglish yoonivarsiti men padhane jaoon aur upadhi hasil karoon. mere sath sankat yah tha ki skool chhodane ke bad mainne koee shastreey granth nahin padha tha. mujhe yah jan kar bada hi kshobh huaa ki in do baras ke dauran skool men padha huaa sab kuchh bhool gaya tha. sab kuchh. yahan tak ki grik varnnamala ke kuchh akshar bhi. isalie main aktoobar men thik samay par kaimbrij nahin ja saka, balki shroojaberi men hi praivet tyootar se padha aur fir krisamas kee chhuttiyon ke dauran 1828 kee shuruaat men hi kaimbrij ja paya. mainne jald hi skool kee sari padhaee ko yad kar liya, aur homara tatha grika testamenta jaisi aasan grik pustakon ka suvidhanusar anuvad bhi kar lene laga tha.

yadi shaikshanik gyan ko dekha jae to mainne kaimbrij men tin baras ka apana samay barabad kiya. yah thik vaisa hi raha jaisa edinabarg men skool men huaa tha. mainne ganit ka abhyas shuroo kiya, aur 1828 kee garmiyon men baramauth men praivet tyootar bhi rakha, lekin meri padhaee bahut dhimi chal rahi thi. mujhe bijaganit ke shuruaati sootr to bematalab hi lag rahe the. padhaee men is tarah kee adhirata dikhana ek tarah se bevakoofi thi, kyonki bad ke samay men main khud ko hi kosata tha ki mainne mehanat kyon nahin kee aur ganit ke kuchh vikhyat sootron ko kyon nahin samajha. mujhe lagane laga tha ki ganit kee janakari rakhane vale prabal medha ke svami hote hain. lekin sath hi mujhe yah bhi mahasoos huaa ki ganit kee padhaee men main khas kuchh kar bhi n pata. shastreey gyan ke bare men mainne kolej ke anivary laikcharon ke alava kuchh khas nahin kiya, aur inamen bhi main mamooli taur par hi jata tha.

apane doosare varsh ke dauran litil go pas karane ke lie mainne ek ya do mahine jamakar mehanat kee aur beda par ho gaya. isi tarah se antim varsh men bie kee digri pane ke lie mainne manoyog se adhyayan kiya, apana shastreey gyan, bijaganit aur yooklid doharaya. yooklid men mujhe vaisa hi aanand aaya jaisa ki skooli dinon men aata tha. bie kee pariksha pas karane ke lie mujhe pale dvara likhita evidensa aofa filosfi padhana bhi zaroori tha. yah kam mainne man lagakar kiya aur mujhe yah to bharosa ho hi gaya tha ki main sampoorn evidensa ko poori shuddhata ke sath likh sakata tha. han, itana zaroor hai ki pale jaisi spasht bhasha nahin likh pata. is kitab ke vibhinn prakar ke tarkon ne, aur main yah bhi kahoonga ki unakee prakritik aadhyatm vidya ne mujhe yooklid jaisa hi aanand pradan kiya. in rachanaon ka savadhanipoorvak adhyayan hamare shaikshanik pathyakram ka vah bhag tha jo mere dimagi vikas ke lie shikshan men zara-sa bhi kam ka nahin tha. mainne in rachanaon kee tota ratant ka prayas nahin kiya. ise main tab bhi bekar manata tha aur aaj bhi manata hoon. mainne us samay pale kee bhoomika ke bare men svayan ko jyada pareshan nahin kiya; isi vishvas ke boote main tark vitark kee parampara se khush aur santusht bhi raha. pale ke sabhi prashnon ka thik uttar dene, yooklid men behatar taiyari aur shastron kee padhaee men bhi dayaniy roop se asafal n hone ke karan mujhe aanars n karane vali polloee ya logon kee bhid men achchha sthan aur digri bhi mil gayi. mujhe thik tarah se to nahin maloom ki mera raink kitana oopar tha, lekin mujhe thoda bahut yad hai ki soochi men panchaven, dasaven ya shayad barahaven sthan par tha.

yoonivarsiti men kaee vishayon par sarvajanik vyakhyan die jate the, aur inamen haaajir hona apani marji ke mutabik tha, lekin edinabarg men laikchar sun sunakar main itana oob gaya tha ki main sedavika ke prabhavashali aur rochak vyakhyanon men bhi nahin gaya. yadi main un vyakhyanon men gaya hota to bahut pahale hi bhoovigyani ban jata. halanki mainne vanaspatishastr men hensalo ke vyakhyan sune aur unakee spashtata ko tatha atyadhik prabhavashali uddharanon ko mainne bahut pasand kiya lekin main vanaspatishastr padhata nahin tha. hensalo apane shishyon aur yoonivarsiti ke kuchh purane sadasyon ko lekar door daraj ke ilakon tak paidal ya ghodagadi men ya fir nadi ke bahav ke sath sath bajare men baithakar adhyayan yatraon par jate the. is dauran pae jane vale durlabh paudhon aur pashuon par ve vyakhyan dete. ye adhyayan yatraen badi manoranjak hoti thin.

is samay vaise to yahi lag raha hoga ki kaimbrij men padhaee ke dauran mere jivan ke kuchh nirdharak pahaloo ujagar ho rahe the, to bhi main yahi kahoonga ki vahan mera samay buri tarah se barabad ho raha tha. bhayankar barabadi. nishanebaji kee aur shikar karane kee meri bhavana mar chukee thi, aur ab mujhe desh ke door door ke hisson kee sair karane men maza aane laga tha. main door door tak ghudasavari karata. yahan main ek naee hi chandal chaukadi men fans gaya tha. hamari is mandali men kuchh lafange aur nich pravritti ke yuvak bhi the. ham aksar sham ko ek sath bhojan karate, halanki inamen hamare sath aksar koee n koee garimamay vyakti bhi rahata tha, aur kaee bar ham jyada pi lete the, aur bad men gate rahate ya tash khelate. is tarah se jitani shamen mainne guzarin, mujhe aaj bhi usake lie sharam mahasoos hoti hai. halanki mere kuchh mitr bahut hi khushamijaz the aur ham sabhi ke dimag sataven aasaman par the, lekin kul milakar mujhe un dinon kee yad bahut sukhadayak nahin hai.

lekin mujhe yah janakar khushi bhi hai ki mere kuchh aur dost bhi the jo poori tarah alag prakriti ke the. vhitale ke sath meri dant-kati dosti vala mamala tha. bad men vah siniyara raingalara bana. ham donon kafi door tak ghoomane nikal jate the. usane mujhamen achchhe chitron aur nakkashiyon ke prati rujhan paida kiya. inamen se kuchh kalakritiyan mainne kharidin bhi. main aksar fitjaviliyam gailari bhi jata rahata tha, aur lagata hai meri ruchi bhi kafi achchhi thi, kyonki mainne hamesha achchhe chitron kee prashansa kee thi, aur unake bare men bujurg kyooretar se charcha bhi karata tha. mainne sar joshuaa renald kee kitab kafi ruchi ke sath padhi. halanki yah ruchi mere prakritik rujhan men nahin thi, to bhi kuchh baras tak mainne isamen kafi ruchi li, aur landan sthit neshanal gailari ke kaee sare chitr mujhe bahut aanandit karate the, aur sebestiyana dela piyembo ke chitr to jaise mujhe divyalok men le jate the.

main ek sangit mandali men bhi jata tha. mera ek joshila dost harbarta mujhe vahan le gaya. usake pas haee raingalar kee upadhi bhi thi. is mandali men shamil hone aur unakee dhunon ko sunakar mujhamen sangit ke prati gahara lagav paida ho gaya tha. main apani sair ka samay is tarah rakhata tha ki saptah ke dinon men kings kalej ke chaipal men us mandali ko rashtragan kee dhun bajate sun sakoon. isamen mujhe itana gahara aanand aata tha ki kaee bar meri ridh men siharan daud jati thi. main pakke taur par kah sakata hoon ki is lagav men koee banavat ya keval nakal nahin thi, kyonki main kaee bar khud hi kings kalej chala jata tha, aur kaee bar to giraje kee gayan mandali ke bachchon ko paise dekar apane kamare men unaka gayan sunata tha. yah bat doosari hai ki mere kan sangit ko samajhane ke mamale men din hin the. main ek bhi dhun samajh nahin pata tha, aur n hi koee dhun baja pata tha. sahi tarike se gunagunana to mere lie kathin tha, fir bhi yah rahasy hi hai ki main sangit ka aanand kyonkar le pata tha.

meri sangit mandali ke mere mitron ne jald hi meri halat ka andaja laga liya. kaee bar ve sab sangit men mera imtihan lete aur apana manoranjan bhi karate. ve koee dhun bajate aur fir sab mujhase poochhate ki inamen kaun kaun si dhunon ko main pahachan sakata hoon. inhin dhunon ko jab ve samany se drut ya manthar gati se bajate the to mere lie aur bhi kathinaee hoti the. is tarah se to goda sevda da kinga kee dhun bhi mere lie kashtaprad paheli ban jati thi. ek aur vyakti bhi tha jo sangit men mere jitani hi samajh rakhata tha aur kahane men atapata lagata hai ki vah thoda bahut bansuri bhi baja leta tha. hamari sangit mandali kee parikshaon men ek bar mainne use parajit kar diya to mujhe bahut khushi hasil huee thi.

kaimbrij men rahane ke dauran main jis utsukata aur lagan se bhringi keet pakadata tha vah mere lie aanandadayak tha, aur jitana aanand mujhe is kam men milata tha, utana kisi any kam men nahin aata tha. yah kam keval sangrah ka junoon tha, kyonki main in keeton kee chir fad nahin karata tha. han, itana zaroor hai ki prakashit vivaranon ke sath in keeton ke bahari lakshan yada-kada mila leta tha, lekin main unake nam zaroor rakh leta tha. keet sangrah ke bare men main apane utsah ke pramannasvaroop ek ghatana batata hoon.

ek din ped kee purani chhal utarate samay mujhe do durlabh bhring dikhaee die. mainne donon ko ek ek hath se uthaya, tabhi mujhe tisara bhring bhi dikhaee diya. main use bhi chhodana nahin chahata tha, isalie mainne hath men pakade hue ek bhring ko munh men rakh liya. durbhagyavash us keet men se koee tikha taral padarth nikala jisase meri jibh jal gayi aur main thoo thoo kar utha. bhring munh se bahar gira aur sath hi tisara bhring bhi hath n aaya.

main is prakar ke keeton ka sangrah karane men kafi safal raha aur isake lie mainne do nae tarike eezad kie. mainne ek mazadoor rakh liya tha jo sardiyon men jam gae purane vrikshon kee chhal ko kat chhant kar bade thaile men bhar lata tha, aur isi tarah daladali ilakon se sarakande lane vale bajaron kee tali men se kooda kachara bator lata tha. is tarah se mujhe kuchh durlabh prajati ke bhring bhi mile.

shayad kisi kavi ko apani pahali kavita ke prakashan par bhi itani prasannata nahin hoti hogi, jitani mujhe us samay huee, jab mainne stifana kee ilastreshansa aofa britisha insektsa, men yah jaduee shabd dekhe - sar, si darvin dvara sangrihita'. mere door ke rishte ke chachere bhaee dablayoo darvina foksa ek chatur aur bahut hi khushamijaj vyakti the, us samay kraist kalej men padhate the. main inake sath kafi hil mil gaya tha aur inhonne hi mujhe keet vigyan se parichit karaya. isake bad main triniti kalej ke elbarta ve se bhi parichit huaa aur unake sath bhi keet sangrah ke lie jane laga. aage chalakar yahi sajjan suvikhyat puratattvavetta bane. sath men usi kalej ke ech thampasana bhi hote the. bad men yah prasiddh krishivigyani, gret relave ke cheyaramain aur sansad sadasy bhi bane. lagata hai ki bhringi keeton ke sangrah kee meri ruchi men hi bhavishy men mere jivan kee safalata kee sootr chhipa huaa tha.

mujhe is bat kee hairani hai ki kaimbrij men mainne jitane bhringi keet pakade, unamen se kaee ne mere dimag par amit chhap chhod di thi. jahan jahan mujhe achchha sangrah karane ka mauka laga un sabhi khambhon, purane vrikshon aur nadi ke kinaron ko main aaj bhi yad kar sakata hoon. un dinon penagiyasa kruksa mejara namak pyara bhringi keet ek khajane kee tarah se tha, aur don men ghoomate hue mainne ek bhringi keet dekha jo ki sadak par daudata huaa ja raha tha. mainne bhag kar use pakada, aur turant hi mainne andaza laga liya ki yah penagiyasa kruksa mejara se thoda alag hai. bad men pata chala ki vah pi kvadripanktetasa tha, jo ki isakee ek kism ya isi kee nikat sambandhi prajati hai, lekin isakee banavat men thoda antar hai. mainne un dinon lisinas ko kabhi jinda nahin dekha tha, yah keet bhi anajan vyakti ke lie kale kairabaiduasa bhring se shayad hi alag lage, lekin mere beton ne yahan ek aisa hi keet pakada aur main turant jan gaya ki yah mere lie naya hai. to bhi pichhale bis sal se mainne british bhringi keet nahin dekha hai.

mainne abhi tak vah paristhiti nahin batayi hai jisane doosari baton kee tulana men mere samooche kairiyar ko sarvadhik prabhavit kiya. yah ghatana thi, profesar hensalo ke sath meri dosti. kaimbrij aane se pahale mainne apane bhaee se unake bare men suna tha. profesar hensalo vigyan kee har shakha ke bare men janate the, aur main unake prati natamastak tha. saptah men ek bar ve opan haus rakhate the. us din yoonivarsiti men vigyan vishay padhane vale sabhi andar grejuet aur purane sadasy ekatr hote the. foks ke madhyam se jald hi mujhe bhi sabha men shamil hone ka nimantran mila aur usake bad main niyamit roop se vahan jane laga. hensalo ke sath ghulane milane men mujhe adhik samay nahin laga. kaimbrij men bad ke dinon men main jyadatar unhin ke sath sair karane jata tha. kuchh gurujan to mujhe yah bhi kahane lage the, `hensalo ke sath ghoomane vala vyakti' aur aksar sham ko ve mujhe apane parivar ke sath bhojan par bula lete the. vanaspati shastra, keet vigyan, rasayan, khanij vigyan aur bhoovigyan men unhen vyapak gyan tha. lambe samay tak nirantar chalane vale sookshm avalokan se nishkarsh nikalane kee unakee ruchi bahut gahari thi. unakee nirnnay shakti advitiy aur unaka dimag santulit tha, lekin mujhe koee bhi to aisa nahin dikhaee deta tha jo yah kahe ki profesar hensalo men aatm pragya nahin thi.

ve bahut hi dharmik aur rudhivadi the. ek din unhonne mujhe bataya ki thartinaina aartikalsa ka agar ek bhi shabd badala jae to unhen bahut dukh hoga. unake naitik gun atyadhik prashansaniy the. unamen lesh matr bhi mithya ahankar nahin tha. ve any kshudr bhavanaon se bhi koson door the. mainne aisa vyakti nahin dekha tha jo apane aur apane kary vyapar ke bare men bahut hi kam sochata ho. ve har prakar kee ahanmanyata ya isi prakar kee sankeern vicharadhara se poori tarah mukt the. unaka svabhav atyant shant tha, ve sushil the aur doosare ke dil ko jit lete the, lekin ve kisi bhi galat kam ke khilaf bahut hi jaldi aakrosh se bhar jate the, aur fauran hi use rokane ka prayas bhi karate the.

ek bar main unake sath kaimbrij kee sadakon par ghoom raha tha. achanak hi mainne bada bhayankar drishy dekha jo shayad fransisi kranti men hi dikhaee diya hoga. do uthaeegiron ko pulis dvara giraftar kiya gaya tha, aur jel le jate samay ugr bhid ne unhen havaladar ke hathon se jhapat liya, aur usi dhoolabhari tatha patharili sadak par donon uthaeegiron kee tangen pakadakar ghasitane lage. ve donon hi sir se pair tak dhool se sane hue the. lat ghoonson aur pattharon kee mar se unake chehare lahooluhan the. donon hi adhamare hue ja rahe the. bhid itani jyada thi ki un donon aafat ke mare uthaeegiron kee ek jhalak bhar dekh pae the ham donon. us bhayankar drishy ko dekhakar hensalon ke chehare par jo pida mainne dekhi vaisi mainne apane jivan men kabhi nahin dekhi. unhonne bar bar bhid ko chirakar rasta banane kee koshish kee lekin vah to asambhav tha. ve turant meyar ke pas bhage aur mujhase kaha ki unake pichhe aane ke bajaye main kuchh aur pulisavalon ko bula laoon. bakee to yad nahin, han itana zaroor huaa ki pulis donon uthaeegiron ko jinda hi jel pahunchane men safal rahi.

hensalo kee paropakarita aparimit thi. unhonne garib dehatiyon ke lie jo behatarin yojanaen taiyar keen, unase isake pakke praman milate hain. hichem men rahane ke dauran to unhonne bahuton ka bhala kiya. aise insan ke sath to meri ghanishthata honi hi thi, aur mere khyal se yah mere lie apar labhadayak bhi raha.

main ek chhota-sa vakya batata hoon jo unakee udarata ko prakat karata hai. namidar satah par parag kanon kee pariksha karate samay mainne dekha ki kuchh ganthen si nikal aayi hain. apani yah aashcharyajanak khoj unhen turant batane ke lie main bhaga bhaga gaya. unakee jagah vanaspatishastr ka koee doosara profesar hota to is tarah kee janakari dene ke lie meri badahavasi par hanse bina n rahata. lekin unhonne is ghatana ko bada rochak bataya aur isaka aashay samajhate hue yah bhi spasht kiya ki yah koee naee ghatana nahin hai, balki sarvavidit hai. is ghatana se ve to bahut kam prabhavit hue lekin mujhe unhonne yahi ehasas karaya ki mainne svayan hi bahut ullekhaniy tathy ko bhali prakar samajh liya hai. sath hi main isake lie bhi kritasankalp ho utha ki ab apani khoj ko lekar itani jaldabaji nahin karoonga.

doktar vhivel purane parichiton aur khas logon men se ek the. hensalo ke pas inaka aana jana hota rahata tha. main kaee bar rat men unake sath hi ghar lautata tha. gambhir vishayon par vyakhyan dene men sar je mekinatosh ke bad unhin ka sthan tha, lekin mainne unake vyakhyan kabhi nahin sune. hensalo aur liyonard jenyans men jija sale ka rishta tha. liyonard bhi kabhi kabhar hensalo ke yahan rukate the. inhonne aage chalakar prakritik itihas men bahut se utkrisht nibandh prakashit karae. liyonard jab fains (svathama bulabek) kee sima par rah rahe the, to main khas mehaman ke taur par unake pas gaya tha. unake sath bhi prakrit itihas par mainne khoob baten keen. ham milakar sair ko gae. main apane se umr men bade kaee logon se parichit huaa jo vigyan ke bare men adhik chinta nahin karate the, lekin ve sab hensalo ke dost the. inamen ek skotamain bhi the jo sar alekjendar raimase ke bhaee the, aur jisas kalej men shikshak the. bahut kam umr men hi inaka dehant ho gaya tha. ek mistar daves bhi the jo bad men haraforda ke din bane. garibon ke lie shiksha vyavastha taiyar karane men inhonne bahut nam kamaya. in logon aur aise hi gyanavan log tatha hensalo sab milakar gramin ilakon men door door tak adhyayan yatraon par jate the. inamen mujhe bhi bulaya jata tha aur sabhi mujhe tahe dil se sath rakhate the.

atit par najar daloon to main is nirnnay par pahunchata hoon ki mujhamen aisa zaroor kuchh tha jo mujhe aam naujavanon se alahada banae hue tha. varana to main jin logon ke sath rahata tha ve n keval umr men mujhase bade the balki kahin jyada padhe likhe bhi the, aur aisa n hota to unhonne mujhe kabhi bhi sath n liya hota.

main apane ek shikari dost tarnar kee bat yad kar baithata hoon, jisane mujhe gubarailon ka sangrah karate dekhakar kaha tha ki tum ek din royala sosayati ke failo banoge. usakee aatma kee yah aavaz mujhe us samay nirarthak lagi thi.

kaimbrij men apane antim varsh men mainne atyadhik savadhani baratate hue aur ruchi lete hue hambold likhit parsanala naretiva ka adhyayan kiya. is rachana aur sar je harshel likhit introdakshana too di stadi aofa nechurala filasafi ne mere man men is utsah ko aur bhi badhava diya ki main bhi prakrit vigyan kee vishal sanrachana men apana tuchchh yogadan dene ka prayas karoon. lagabhag darjan bhar doosari pustakon men se kisi bhi pustak ne mujh par itana prabhav nahin dala jitana in donon ne. mainne hambold kee pustak men se tenarifel ke bare men likhe ansh kee nakal kee aur apani adhyayan yatraon ke dauran hensalo (shayad), remase aur deves ke samane isaka vachan kiya, kyonki pahale kisi mauke par mainne tenarifel kee shobha ka jikr kiya tha, aur hamari mandali ke kuchh logon ne yah bhi kaha tha ki ve vahan jane ka prayas karenge, lekin mera vichar hai ki ve sab adhoore man se kah rahe the. lekin main to bhitar se taiyar tha aur landan ke ek marchent se milakar jalayan ke bare men poochhatachh bhi kar chuka tha, lekin meri yah yojana bigen par samudri yatra ke aage dhari rah gayi.

garmi kee chhuttiyon ka mera sara vakt gubaraile pakadane, kuchh padhaee karane aur chhoti moti yatraon men nikal jata tha. patajhad ke dauran mera sara samay nishanebaji men jata tha. main isamen se jyadatar samay vudahaus aur mayer men guzarata tha. kaee bar main aayatan ke raees ke sath bhi rahata tha. kul milakar kaimbrij men bitae gae tinon baras mere jivan ke sarvadhik khushi bhare rahe. meri sehat bahut badhiya rahi aur kul milakar main kabhi dukhi nahin raha.

main 1831 kee shuruaat men krisamas par kaimbrij aaya tha, isalie antim pariksha uttirn karane ke bad bhi mujhe do satron tak roka gaya; tab hensalo ne hi mujhe samajha-bujha kar bhoovigyan ka adhyayan shuroo karane ke lie kaha. isalie shrapashayar lautane ke bad main bhookhandon kee vyavastha ka adhyayan karane laga aur shroojaberi ke aasapas ke ilakon ke rangadar nakshe bhi taiyar kie. prachin chattanon ka bhoovaigyanik anveshan karane ke lie agast kee shuruaat men profesar sedavik narthavels kee yatra shuroo karane vale the; hensalo ne unase kaha ki ve mujhe bhi sath chalane kee ijazat den. sab taiyari karake ve mere pita ke ghar aakar ruke.

sham ko unake sath thodi batachit ne mere dimag par gahara asar dala. shroojaberi ke samip hi ek daladali gaddhe kee janch karate samay ek mazadoor ne mujhe bataya ki use gaddhe men se ek bada purana-sa ushnnakatibandhiy shankh mila hai. aise shankh jhopadiyon kee chimaniyon men bhi mil jate hain, lekin us majadoor ne shankh bechane se mana kar diya. main is bat se poori tarah sahamat tha ki use yah shankh vastav men gaddhe men se hi mila tha. mainne sedavik ko yah bat bataee to (sandeh nahin sach men) ve ekadam bole ki kisi ne ise gaddhe men fenk diya hoga; lekin ve yah bhi bole ki yadi yah vahin pada rahata to bhoovigyan ke lie durbhagy kee bat hoti, kyonki yah hamen midalaind kauntij men dharataliy mitti ke jamav ke bare men kafi baton kee janakari dega. daladal kee ye paraten vastut: himanadiy yug se sambandhit hain, aur bad ke varshon men ye mujhe aarkatik ke toote hue shankhon men bhi mile. lekin us samay main ekadam hairan rah gaya ki sedavik is adbhut tathy par khush kyon nahin hue ki ushnnakatibandhiy ilake ka shankh yahan inglaind ke bichon bich ilake men zamin ke bhitar kahan se aaya hoga. yadyapi mainne bahut-si vaigyanik pustakon ka adhyayan kiya tha, lekin isase pahale mujhe itani gaharaee se yah ahasas nahin huaa tha ki tathyon ka samoohikaran karane men hi vaigyanikata hai, kyonki isake bad hi koee samany niyam ya nishkarsh nikala ja sakata hai.

agale din ham lengolen, konave, bengor aur kaipal koorig ke lie nikal pade. is yatra ka ek labh to mujhe yah mil hi gaya ki kisi desh ke bhoovigyan ka adhyayan kis prakar kiya jae. sedavik mujhe kaee bar apane hi samanantar chalane ko kahate aur kahate ki chattanon ke namoone lete chalo tatha nakshe par unaka star vinyas bhi chihnit karo. mujhe thoda-sa sandeh hai ki unhonne yah meri bhalaee ke lie kiya tha, kyonki main unakee sahayata karane men bahut hi udasin rahata tha. is yatra ke dauran ek vishesh anubhav bhi huaa ki jab tak dhyan dekar n dekha jae to utkrishtatam lakshan ko bhi nazar-andaz kar dena kitana aasan hota hai. kvem idval men ham donon ne kaee kaee ghante lagakar sabhi chattanon ko bade hi dhyan se dekha, kyonki sedavik unamen jivashm (fosil) talash rahe the, lekin ham donon hi ne apane charon or bikhare pade himanadiy lakshanon par zara bhi dhyan nahin diya; hamane samatal tarashi chattanon, idhar udhar pade shilakhandon, aavasanik aur parshviy himodhon par nazar hi nahin dali. halanki ye lakshan itane suspasht hain ki isake kaee varsh bad filasfikala maigajin men prakashit ek lekh men mainne yah zikr kiya ki vah ghati apani kahani thik usi tarah se kah rahi thi jis tarah se jalakar khak huaa koee makan kahata hai. yadi yah ghati abhi bhi himanad ke pani se bhari hoti to ye sabhi lakshan itane mukhar n hote jitane is samay hain.

kepel kyoorig men main sedavik se alag ho gaya aur diksoochak tatha nakshe ke sahare nak kee sidh men chalata gaya tatha parvaton ko par karata huaa baramauth tak gaya. raste men mainne kabhi bhi nirdharit marg ka anusaran nahin kiya. sanyogavash mil gaya to doosari bat thi. is prakar main ek aparichit biyaban men ja pahuncha, aur is tarah kee yatra ka mainne khoob aanand uthaya. main baramauth men padh rahe kaimbrij ke purane sathiyon se mila aur vahan se shroojaberi lauta aur nishanebaji ke lie mayer chala gaya. us samay mujh par bhoovigyan ya kisi any vigyan kee banisbat chakor ke shikar ka bhoot savar tha.

bigela se samudrayatra : 27 disambara 1831 se 2 aktoobara 1836

narth vels kee is chhoti bhoovaigyanik yatra se lautane par mujhe bataya gaya tha ki kaiptan fitj ray ko ek sahayak chahie, jo unake sath bina kuchh bhi vetan lie bigal kee samudr yatra par chal sake. use prakritivadi ke roop men kam karana hoga aur badale men use kaiptan ray apane kebin kee sabhi kalakritiyan denge. jahan tak mera vishvas hai mainne apane yatra sansmaran rojanamache men un sabhi ghatanaon ka jikr kiya hai jo us dauran ghatit hueen. yahan main keval itana hi bataoonga ki main bhi is prastav ko manane ke lie poori tarah se ichchhuk tha. lekin mere pita ne isaka purazor virodh kiya, aur meri bhalaee ke lie yah bhi kaha,`yadi tum samany buddhi ka aisa koee vyakti bata sako jo tumhen vahan jane kee salah de, to main bhi sahamati de doonga.' isalie mainne usi sham inkar karate hue javab likh diya. agali subah main pahali sitambar kee taiyari karane ke lie mayer chala gaya. main nishanebaji kar raha tha ki mujhe ankal ne bulavaya. unhonne mujhase shroojaberi chalane ke lie kaha aur bole ki ve mere pita se chalakar bat karenge ki us prastav ko manana buddhimani ka kam hoga. mere pita hamesha yah manate the ki (mere ankal) vishv ke sarvadhik samajhadar vyakti hain. unakee bat sunate hi pitaji ne fauran sahamati de di. main kaimbrij men bahut fijoolakharchi karata tha, isake lie mainne pitaji ko bharosa dilaya ki bigel yatra ke dauran main apane bhatte se jyada kharch nahin karoonga. pitaji ne muskarate hue kaha, `lekin unhonne mujhe bataya hai ki tum bahut buddhiman ho.'

agale din main kaimbrij jane ko chal pada. vahan hensalo se mila aur fir fitj ray se milane landan ke lie nikal gaya. yah sare kam aanan-fanan men ho gaye. isake bad jab fitj ray se kuchh ghanishtata ho gayi to unhonne mujhe bataya ki ve meri nak kee aakriti ke karan mujhe apane sath n lene ka man bana chuke the. ve lavetara ke prabal anuyayi the, aur is bat ko pakka manate the ki ve kisi bhi insan ke chehare se usaka charitr jan sakate the. unhen sandeh tha ki mere jaisi nak vale insan men is samudr yatra ke lie paryapt takat aur ichchhashakti bhi hogi. lekin main samajhata hoon ki bad men unhen yah to santosh ho gaya hoga ki meri nak ne galat aabhas diya tha.

fitj ray ka charitr vilakshan tha. unamen bahut se uttam lakshan the. ve apane kartavy ke prati samarpit, kisi bhi kami ke prati udar, bahadur, dridh pratigy aur gazab ke oorjavan to the hi, apane sabhi matahaton ke lie joshile dost bhi the. ve jise sahayata pane layak samajhate the, us vyakti ke lie kuchh bhi kar guzarate the. ve ek sajile, sudarshan vyakti the. unaka vyavahar bahut adhik shishtata liye hue tha. unakee sabhi aadaten unake mama prasiddh lard kesalarig se milati thin, jaisa ki riyo ke ministar ne bataya tha. beshak unaka chehara charls dvitiy se milata-julata tha. isi silasile men doktar vilish ne apana ek elabam diya tha. unhin chitron men se ek chitr fitj ray se bahut milata julata tha. bad men chitr ke niche likha nam mainne padha doktar ee sobeskee stuaart, kaunt da'albain jo ki usi samrat ke vanshajon men se the.

fitj ray ka mijaz bada hi ajib tha. savere-savere to unaka mood aam taur par kharab hi rahata tha. apani giddh jaisi paini nigah se unhe fauran hi pata chal jata tha ki jalayan par kuchh gadabad hai, aur fir ilzam lagane men ve kisi ko bhi bakhshate nahin the. ve mere prati kafi dayalu the, lekin unake sath ghanishtata kar pana tedhi khir tha. lekin ek hi kebin men rahane ke karan ham donon kee aadaton men kuchh ghal-mel to ho hi gaya. ham kaee bar ek doosare se ulajh bhi jate. aise hi yatra kee shuruaat men brajil ke bahiya namak sthan par unhonne gulami pratha ka paksh liya aur isakee badi tarif kee, jabaki mujhe gulami pratha se nafarat thi. unhonne mujhe bataya ki ve ek aise vyakti se mil chuke hain jisake pas kaee gulam hain. unhonne svayan hi anek gulamon ko poochha tha ki kya ve khush hain, aur kya ve aazad hona chahate hain. is prashn par sabhi ka javab tha - `nahin'. mainne us samay upahas ke lahaze men kaha tha ki malik ke samane usake gulamon ka vah javab koee mayane nahin rakhata. isase ve bahut nakhush ho gae aur bole ki isaka matalab yah bhi ho sakata hai, ki main unake sath rahana nahin chahata. mainne socha ki ab jahaj to chhodana padega, lekin jaise hi doosare logon ko is jhagade kee bhanak lagi, to jahaj ke kaiptan ne fauran hi apane laiftinent ko bheja ki jao aur ray ke gusse ko shant karane ke lie darvin ko khari-khoti sunao.

yahan main gan room ke aafisars ke prati kafi shukraguzar hoon ki unhonne turant hi yah sandesh bheja ki main unake sath rah sakata hoon. lekin kuchh hi ghante ke bad fitj roy ne dariyadili dikhate hue jahaj ke ek adhikari kee marfat mafi mangate hue yah bhi anurodh kiya ki main unake sath rah sakata hoon.

kaee baton men ve bahut mahan charitr ke insan the. unamen kuchh aisa bhi tha jo mujhe pahale pata nahin tha. bigel par yah samudri yatra mere jivan kee sabase mahattvapoorn ghatana rahi, aur isi ne mere poore kairiyar ka khaka taiyar kiya. lekin ye sab kuchh ek chhoti-si ghatana par aadharit tha. ghatana kuchh yoon thi ki jis din mere ankal tis mil savari chalakar mujhe shroojaberi lae the, sansar men bahut kam natedaron ne aisa kiya hoga, aur to aur meri nak bhi isamen aade aa rahi thi. main hamesha yah mahasoos karata hoon ki mere dimag ke lie is yatra ne vastavik prashikshan ya talim di thi. isase mujhe prakritik itihas kee kaee paraton kee janakari mili aur chizon ko samajhane kee meri takat men badhotari huee, halanki ye sari yogyataen mujhamen pahale se maujood thin.

main jitani bhi jagahon par gaya vahan ke bhoovigyan kee janakari bhi mere lie kafi mahattvapoorn thi. yahan mujhe tarkashastr ka bhi sahara mila. kisi bhi nae bhoo-bhag ko agar pahali bar dekhen to chattanon ke dher se jyada kuchh nahin dikhata, lekin bahut sthanon par chattanon aur jivashmon ke sanstaron aur prakriti kee janch karane ke sath sath yadi man men yah prashn aur aasha bhi rakhi jae ki isake alava aur kya mil sakata hai, to us bhoo-bhag ke bare men kuchh tathy ujagar hone shuroo ho jate hain. is prakar sari sanrachana hi kamo-besh subodh banane lagati hai. main apane sath leyel likhit prinsipalsa aofa jyoloji ka pahala khand bhi laya tha, jise main savadhanipoorvak padhata raha. yah pustak kaee mayanon men mere lie bahut fayademand rahi. varde antarip namak dvip sent jego vah pahali jagah thi, jisaka mainne nirikshan kiya, aur vahin mujhe pata chal gaya ki bhoovigyan kee janakari par jitane lekhakon kee rachanaon ko main padh chuka tha ya bad men padha, unamen sabase nayab tarika leyel ka tha.

isi dauran main ek aur kam bhi karata tha, sabhi prakar ke jivon ka sangrah. main inaka sankshipt byaura likhata aur kuchhek samudri jivon kee chhoti moti chirafad bhi karata tha. par ek kami rahi ki draing men hath tang hone aur sharir rachana kee zaroorat bhar janakari n hone ke karan is yatra ke dauran mainne jo sansmaran likhe, ve sab bekar ho gae. is tarah se mainne kafi samay barabad kiya. han, itana zaroor raha ki krasteshiyans kee kuchh janakari hasil huee jisakee madad se main bad men siripediya par apana prabandh granth likh saka.

din men thoda vakt nikal kar main apana rojanamacha likhata tha. jo kuchh bhi main dekhata tha use savadhani se aur vistarapoorvak likhata tha. main samajhata hoon ki yah ek achchhi aadat thi. mere rojanamache ghar ko likhe gae khaton ka bhi kam karate the. jab bhi mauka milata main inake kuchh ansh inglaind bhej deta tha.

abhi oopar mainne jin vishesh adhyayanon ka jikr kiya hai, yadi unakee tulana beintaha mehanat aur dhyan lagakar kam karane se kee jae to ve isakee tulana men kuchh bhi nahin the. us samay to main mehanat aur dilo-jan se kam karane ka path padh raha tha. us samay main jo kuchh padhata ya sochata tha usaka sidha talluk us chiz se rahata tha jo main dekh chuka tha ya dekhane kee sambhavana thi. meri yahi aadat is yatra ke agale panch baras tak barakarar rahi. main pakke taur par kah sakata hoon ki isi prashikshan kee badaulat main vigyan men kuchh hath panv mar paya.

yadi atit par nazar daloon to men kah sakata hoon ki vigyan ke prati mere moh ne any sabhi ruchiyon par vijay payi. shuroo ke do baras tak to nishanebaji ke lie mera shauk jor-shor se barakarar raha. apane sangrah ke lie sabhi pakshiyon aur pashuon ko main khud hi marata tha. lekin dhire dhire bandook aur mere bich doori badhati gayi, aur ant men yah kam mere naukar ne sanbhal liya, kyonki ab yah nishanebaji mere kam ke aade aane lagi thi, khasakar kisi ilake kee bhoovaigyanik sanrachana taiyar karate samay. halanki man ke kisi kone men main yah bhi mahasoos kar raha tha ki kisi chiz ko dekhane aur saty kee kasauti par kasane kee takat shikari ke kam se jyada hai. is yatra ke dauran kiye gaye kamon se mere dimag ka kitana vikas huaa tha yah isase spasht ho jaega ki mere pitaji kabhi sandeh men koee kam nahin nipatate the aur lalat shastr men unhen koee ruchi nahin thi, lekin ve badi paini nazar rakhate the, tabhi to samudr yatra se lautane ke bad mujhe dekhate hi, meri bahanon ko bula kar bole, `kyon ji! isake sir ka to huliya hi badal gaya hai.'

aur ek bar fir samudr ka bulava. sitambar 11 (1831), ko main plemauth men bigal par fitj ray se milane gaya. vahan se shroojaberi gaya. apane pita aur bahanon se lambi judaee ke lie vidaee li aur chal diya ek aur safar ke lie. main 24 aktoobar ko plemauth pahunchakar vahin rahane laga aur 27 disambar ko duniya ka chakkar lagane ke lie yatra shuroo karane tak vahin raha, kyonki bhari andhadon ke karan hamare jahaj bigal ke do prayas vifal ho chuke the, aur hamara jahaj vahin inglaind ke samudr tat par langar dale khada raha. plemauth men ye do mahine behad mushkil bhare guzare. halanki main kisi n kisi kam dhandhe men laga hi rahata tha. apane parivar aur mitron se lambi judaee kee yad hi mujhe hatash kar deti thi. aur mausam bhi apane rang dikha hi raha tha.

meri sans fool jati aur dil ke aas pas dard bhi mahasoos hota rahata tha. doosare naujavanon kee tarah main bhi apani sehat ke prati laparavah rahata tha. us par turra yah bhi ki mujhe doktari ka satahi gyan bhi tha, to usake aadhar par mainne yah bhi man liya ki mujhe dil kee bimari hai. mainne kisi daktar se salah bhi nahin li kyenki main poori tarah se man chuka tha ki vah kya faisala sunane vala hai, yahi ki main samudri yatra ke kabil nahin hoon, aur yahan main har khatara uthane ko kamar kase baitha tha.

ab main apani yatra ke byauron ka aur ghatanaon ka jikr fir se nahin karoonga kyonki in sabako main apane prakashit rojanamache men vistar se bata chuka hoon. filahal to mere samane ushnnakatibandhiy pradeshon kee vanaspatiyon kee hariyali mere dimag par kisi bhi doosari chiz ke mukabale jyada gaharaee se chhayi huee hai. yah hariyali mainne petagoniya ke vishal registanon aur tiyera del fyoogo kee van se dhankee parvatamala par dekhi. is drishy ka mere man par amit prabhav hai. apani matribhoomi men khade nagn aadivasi ko main kabhi bhool nahin sakata. jangali ilakon men ghudasavari karate hue ya navon men kaee-kaee hafte tak jo safar mainne kie ve bahut hi rochak aur romanchak the. us samay safar ke sath judi pareshaniyan aur chhote-mote khatare zara bhi aade nahin aae, aur ye chhitaput ghatanaen bad men yad bhi nahin rahin. mainne apane kuchh vaigyanik lekhon main bhi inaka kafi upayog kiya. misal ke taur par, sent helena jaise kuchh dvipon kee bhoovaigyanik sanrachana ko spasht karate hue moonga dvipon ke nirman aadi ka samadhan kiya. yahi nahin, gailapegos dvip samooh ke bahut se tapuon par pae jane vale pashuon aur paudhon ke ekal sambandhon ko bhi dhyan men rakha aur dakshini amarika men pae jane vale jivon aur paudhon par bhi lekh likhe.

yadi apane bare men kahoon to kissa kotah yahi hai ki samoochi samudri yatra ke dauran mainne khud ko kam men jhonk rakha tha, kyonki mujhe khoj bin men aanand aata tha aur prakritik vigyan se jude tathyon ke vishal punj men kuchh aur tathy bhi jodane kee meri balavati ichchha thi. itana hi nahin, vaigyanikon ke bich apane lie thik-thak jagah bana pana bhi meri abhilasha thi, yah main nahin kah sakata ki meri abhilasha mere sahakarmiyon se adhik thi ya kam.

sent jaigo ka bhoovigyan behad samany hone ke bavajood chakit kar dene vala tha. bahata huaa lava sagar kee talahati men chala aaya. is lave ke sath taja shankhon aur moongon ka choora milakar jamata chala gaya aur inake pakane se safed rang kee kathor chattanen banati chali gayin. usake bad samoocha dvip sir utha kar oopar nikal aaya. lekin safed chattan men padi lakeeron ne mujhe ek nae tatha mahattvapoorn tathy se parichit karaya. vah yah ki jvalamukhi ke jivant hone kee avastha ke dauran lava nikal nikal kar kretaron ke charon or jamata chala gaya. us samay mere man men yah vichar kaundha ki main jitane deshon bhi men gaya hoon, vahan ke bhoovigyan par ek kitab likhoon. is vichar ne mujhe romanch se bhar diya. yah mere lie avismaraniy kshan the. mere man par aaj bhi vah chhavi jas kee tas ankit hai ki lave se bani khadi chattan ke niche main khada tha, oopar sooraj chamak raha tha, aas pas registani ilakon men pae jane vale kuchh paudhe sir uthae khade the aur mere pairon ke pas samudri jal men jivit moonge apani chhata bikher rahe the. yatra ke hi dauran fitj ray ne mujhase kaha ki main apane kuchh rojanamache padhakar unhen sunaoon. sunate hi ve bole ki ye to bhaee, chhapane chahiye, aur is tarah se doosari pustak ka aagaj ho gaya.

hamari yatra samapt hone ko thi. eskensan par padav ke dauran mujhe ek khat mila, jisamen meri bahanon ne likha tha ki sedavik ghar aakar pitaji se mile the aur unase kaha tha ki ab mujhe vaigyanikon ke bich jagah milana tay hi hai. us samay main yah nahin jan paya tha ki unhen meri gatividhiyon kee janakari kaise mili hogi. bad men mainne suna (aur mujhe bharosa bhi huaa) ki mainne kuchh khat hensalo ko bhi likhe the. un khaton ko unhonne kaimbrij kee filasfikal sosayati ke samaksh padha, aur unhen vahan vitaran ke lie chhapavaya bhi tha. mainne jitane jivashmon ka sangrah kiya tha, vah bhi hensalo ko bhijava diya tha. is sangrah ne bhi jivashm vaigyanikon ko kafi aakarshit kiya tha.

is khat ko padhakar main kisi tarah se aiskensan kee pahadiyon par chadh kar gaya aur apane hathaude se un jvalamukhiy chattanon ko thakathakane laga. is sabase is bat ka andaja to lag hi gaya hoga ki main kitana mahattvakankshee tha. lekin main is saty ko bhi svikar karane men sankoch nahin karoonga ki aane vale barason men leyel aur hookar jaise sathiyon ka hath meri pith par raha. bakee aam logon kee mainne utani paravah nahin kee. mera aashay yah nahin hai ki meri kitabon kee anukool samiksha ya khoob bikri se mujhe khushi nahin hoti thi, lekin yah khushi kshan bhangur hoti thi. par itana to tha hi ki prasiddhi pane ke lie main apane raste se jara-sa bhi diga nahin.

inglainda men vapasi (2 aktoobara 1836) ke bada se mere vivaha taka (29 janavari 1839)

do baras aur tin mahine ka yah samay kafi uthal-puthal vala raha. halanki is bich bimari ke karan thoda-sa vakt barabad bhi huaa. shroojaberi, mayer, kaimbrij aur landan ke bich khoob daud bhag karane ke bad main 13 disambar ko kaimbrij men ghar lekar rahane laga. is samay tak mera sara sangrah hensalon ke pas raha. mainne vahan par tin mahine bitae aur profesar milar kee sahayata se khanijon aur chattanon par parikshanon men juta raha.

isi bich mainne apana jarnala aofa trevalsa taiyar karana shuroo kar diya. yah mere yatra vrittant jitana kathin nahin tha. yah jarnal mainne bahut dhyan se likha. mainne jyada mehanat is bat par kee ki apane rochak vaigyanik parinamon ka saransh bhi likhoon. leyel ke anurodh par mainne chili ke samudr tat par zamin ke ubhar ke bare men apane avalokanon ka vivaran jiolojikala sosayati ko bhi bhijavaya.

mainne 7 march 1837 ko landan men gret marlabaro strit men ek ghar le liya aur vivah tak vahin raha. in do barason ke dauran mainne apana jarnala poora kiya, jiolojikal sosayati men kaee lekhon ka path kiya aur jiolojikala aabjarveshansa patrika ke lie vrittant taiyar karana shuroo kar diya. isake alava, jooloji aofa di vayaja aofa di bigala ke prakashan kee taiyari men jut gaya. julaee men mainne da aorijina aofa spisheza ke lie tathyon ke sangrah ke lie not buk likhani shuroo kar di. isaka ullekh mainne kafi pahale shuroo kar diya tha. isake bad agale bis varsh tak mainne apana kam rukane nahin diya.

in do barason ke bich main kuchh sosayatiyon men gaya aur jiolojikal sosayati ke manad sachiv men roop men kam bhi karata raha. mainne leyel kee mehanat bhi dekhi. unamen ek khasiyat yah bhi thi ki ve doosaron ke kam ke prati bhi sanvedana rakhate the. inglaind lautakar mainne moonge kee chattanon par apane vichar jab unhen batae to unakee ruchi dekhakar main chakit bhi huaa aur prasann bhi. isase mera hausala badha aur unakee salah tatha nazir ne mujh par kafi asar dala. isi samay ke aas pas main rabart braun se bhi kafi mila. main aksar ravivar ko nashte par unase batachit karane chala jata tha. ve bhi apani jigyasa aur satik tippaniyon ka bharapoor khajana mere samane khol dete the. yah bat alag hai ki unake prashn barik baton ko lekar hote the. ve vigyan ke bade ya khas prashnon par vichar vimarsh nahin karate the.

inhin do barason ke dauran mainne manoranjan ke taur par chhoti chhoti adhyayan yatraen bhi keen. inhin men se ek lambi yatra mainne glen ray kee yatra ke samantar kee. isake vrittant filasfikala tranjakshana men prakashit hue. yah aalekh ekadam asafal raha aur main isake lie sharmasar bhi hoon. dakshin amarika men bhoomi ke uthan men samudr ke yogadan se main bahut prabhavit huaa tha aur isi ka varnnan mainne kiya tha. usi aadhar par mainne yah aalekh bhi likha tha, lekin mujhe yah vichar tyagana pada kyonki egasij ne gleshiyar jheel siddhant ka pratipadan kiya tha, aur us samay janakari kee sthiti ke tahat koee aur varnnan sambhav bhi nahin tha. mainne samudr kee sankriya ke paksh men tark diya, halanki meri yah bhool mere lie ek sabak bhi thi ki kuchh chizon ke bare men vigyan par bharosa chhodana padata hai.

aisa nahin tha ki main sara din vigyan par hi kam karata rahata tha. inhin donon barason men mainne alag alag vishayon par pustakon ka adhyayan kiya. inamen se kuchh pustaken tattv mimansa par thin. lekin main aise vishayon ke layak nahin tha. is bich mujhe vardasvarth aur kolarij ke kavy men kafi aanand mila aur main fakhr ke sath kah sakata hoon ki mainne eksakarsan do bar padh liya tha. isase pahale main miltan ke pairadaija lost ko bahut pasand karata tha, aur bigal se samudr yatra karate samay jab ham bich bich men adhyayan yatraon par jate the, aur koee ek hi kitab leni hoti thi to miltan meri pahali pasand hote the.

mere vivaha, (janavari 29, 1839), aura apara govara strita men rahane se lekara 14 sitambara 1842 ko landana chhodakara douna men basane taka :

[apane sukhad vaivahik jivan aur apani santanon ke bare men likhane ke bad, ve likhate hain.]

landan men tin sal aur aath mahine rahane ke dauran mainne vaigyanik kary bahut kam kiya, halanki jitani mehanat mainne is dauran kee thi vah apane jivan men itani hi samayavadhi men fir kabhi nahin kee. isaka karan bar bar kee bimari aur lambi tatha gambhir bimari ka ek jhataka lagana raha. jab main thoda khali hota tha to jyadatar samay korala rifsa' par lagata tha. isaka lekhan mainne apani shadi se pahale shuroo kiya tha aur isaka aakhiri proof mainne 6 maee 1842 ko padha. vaise to yah pustak chhoti-si thi, lekin isamen meri bis mah kee mehanat lagi, kyonki mujhe prashant mahasagar ke dvipon par sabhi lekh padhane aur kaee chart dekhane pade. is pustak ko kaee vaigyanikon ne uchch stariy bataya aur main samajhata hoon ki isamen die gae siddhant ab apani jagah bana chuke hain.