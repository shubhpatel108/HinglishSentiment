source: https://gfmaza.wordpress.com/2011/12/01/ipl-5-mein-advertising-ki-bharmaar/

IPL mein itna hungama ho gaya ki wahan ke kuch uchha adhikari aaj hamare aashram mein aaye the humse milne. Ab ghotale karne thode mushkil honge is liye IPL 4 ke liye paise kamane ke kuch naye sujhaav unhe chahiye the. Isiliye is par kaafi soch vichar ke baad humne apne kuch anmol sujhaav IPL ke aala adhikariyon ko de diye hain. Aap log bhi padhiye hamre anmol sujhaav. Aap bataiyega aap bhakton ko kaunse sujhaav khaas pasand aaye.

1. Aaj tak aap match ke beech mein advertisement dekhte aaye hain, lekin ab aisa nahi hoga. IPL 4 mein aap advertisement ke beech mein match dekhenge. Aapko match se zyaada advertisement ka anand milega.

2. Aadhi se zyaada public match ke badle cheergirls ko dekhne jaati hai. Isiliye unhe poore kapde pehnaye jaayenge. Aur kapdon ke uppar kam se kam 12-15 companyion ke ad chipkaye jayenge.

3. Umpires se walkie-talkie chheen liya jayega. Uske badle kisi mobile company se sponsorship leke unke handset pakda diye jayenge. Aur phone karne ke liye koi mobile carrier ka advertising badhiya ho jayega.

4. Har match ke beech mein maidan par ek-do kutton ko chhod diya jayega. Waise bhi kutte ghus hi aate hain. Jaan ke bhejne mein kya buraai? Unke peeth ke uppar kam se kam 2-3 sponsors ka naam aa jaye to bada achha coverage milega.

5. Jaise sixer ko DLF maximum banaya gaya, waise har ek shot ko koi na koi naam de dena chahiye. Jaise haajme ki goli straight drive, majedaar gutka cover drive, thandi lassi square cut, etc.

6. Cricketeron ko half-sleeve ke t-shirt ban kar diye jaayenge. Full-sleve pehen na zaroori hoga. Aage ke sleeve ke hisse mein 3-4 company ke logo to chipka hi sakte hain.

7. Commentators ko hataa diya jayega. Waise bhi wo log bahut pakaate hain. Unke badle film abhinetaon ko apni filmon ke baare mein batiyane ka mauka diya jayega.

8. Aaj kal public se zyaada to stadium mein security guards hote hain. Unka bhi fayda uthana chahiye. Suraksha sambandhit cheezon ki advertising security guards ke kapdon par ki jaa sakti hain â€“ jaise taale, cement, insurance, ityaadi.

9. Aaj kal khiladiyon ke haathon mein kapdon se zyaada pattiyan hoti hain. Aur hum iska poora faayda uthayenge. Khiladiyon ke haathon mein lagi patti par bhi kisi bandage ki company ka naam hoga.

10. Bowler ka run-up nahi dikhaya jaayega. Kyun samay barbaad kiya jaaye? Har gend par ek hi tarah to bhaagta hai. Jitni der mein bowler daudta hai, utni der mein to ek advertisement dikha dalenge. Isiliye fast bowlers ko zyaada mahatva diya jaayega kyunki wo bhagenge tab to lambi ad dikha sakte hain.

11. Kisi ke girne ka hum poora faayda uthaenge. Agar koi khiladi khelte waqt koodega ya girega, usi waqt TV par kisi dard nivaarak malham ka advertisement dikhaya jayega.

12. Jo cheergirl sabse achha nritya karegi aur darshakon ka man moh legi use bhi uphaar diya jaayega. Use uphaar mein kisi dance reality show mein hissa lene ka mauka milega.

13. Jo batsman zyaada der tak crease par tikega uski paari ke dauraan kisi gum ki company ka sponsorship diya jayega.

14. Jo bowler sabse tez gati se gend daalega uske over ke saath tez gati se chalne wali gaadi ka sponsorship hoga.

15. Jo bolwler sabse zor se chillakar appeal karega usi waqt kisi gale ki davai ka sponsorship dikhaya jaayega.

16. Balle par to sticker hota hi hai. Gend ko kyun chhoda jaye. Batsman ko gend naa dikhe to wo gaya tel lagane. Ek badiya sa advertisement ka sticker ball ki dono or chipka diya jayega.

17. Jaise news channel par surkhiyan lagataar niche chalti rehti hain, waise hi saare samay advertisements ki ek line tv ke nichle hisse mein daudti rahegi. Khub munafa hoga.

Note kijiye ki ye sab hamari gilli dande wali Dhongi Premier League ke liye nahi hain.