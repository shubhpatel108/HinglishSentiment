source: http://desitoons.blogspot.in/2008/08/posts-of-blog-rachanakar_16.html

aap bhi filmon ke bhishan premi hain, main bhi hoon. aaj subah ke akhabar men ek film kee vistrit samiksha chhapi hai, padh raha hoon. aap bhi padh len, taki film dekhane ka nirnnay kar saken. main aksar hi logon ko achchhi samikshaen padhavata hoon. taki unake sath film dekhane ka lutf utha sakoon. kya? akhabar jara said men kar loon. aapaka dikh nahin raha, lijie kar diya. ab thik hai. 
jan dekar tujhe paoonga. 'tritament' ka saundhapan isamen ullas to bharata hai, lekin najuk modon par kahani difarent engal kee mang karati hai. khair, kuchh film purane nirdeshak isamen bhi apani safal filmon kee khoobiyan doharate najar aae. 'bich v bikani men deshabhakt ke dayalog' ke maulik drishy sanyojan kee kalpana film kee vishishtata thi. drishyon men khoe darshak dayalog sun hi nahin pae, jabaki hiro ke abba ke marane ke drishyon men dayalog itane bhari ho gae ki abba darshakon kee hooting se pahale hi unhin ke bojh tale dabakar mar gae. nirdeshak kee 'klas' aaitam sang men ubharakar samane aaee hai, jahan fait ke drishy ke bich hiro doosari manjil se klab ke shishe kee chhat todate hue niche girata hai aur dhool jhadakar aaitam sang men shamil ho jata hai. poore samay usake munh men khoon laga dikhaya gaya hai, jise vo aastin se lagatar ponchhata rahata hai. isi bich dans men vilen ke gurge bhi pahunch jate hain. ve bhi sare vady yantr bajate hue hiro ko gherate hain. thodi der men klab men rakhe hue sare aaitam ek-doosare par fenke jane lagate hain. ladakee aaitam kee tarah khadi hokar tukur-tukur dekhati rahati hai. 
pablik bhi dar ke mare aaitamon kee tarah ek jagah jad ho jati hai. hiro vahan se dayamand ka aaitam lekar bhagata hai. vilen bhi myujik ke vibhinn aaitamon ko yahan-vahan fenkakar usake pichhe bhagate hain. pablik sakriy ho jati hai. ladakee fir dans karane lagati hai. nirdeshak ka dava hai ki itana vastavik aaitam sang pahale kisi film men aaya hi nahin hai. yah unakee soojhaboojh hai, kyonki ve gine-chune maulik nirdeshakon men se ek hain. vahin, barf kee vadiyon ke drishy kamal ke hain, itane kamal ke ki pablik ko thand lagane lagati hai. itani barf hai ki sabakuchh jama-jama sa lagata hai. hiro-hiroeen tak ek ped ke ird-gird jame hue se nach rahe hain. 'aise mausam men jale gora badan haule-haule' munh se bhap nikal rahi hai, chehare ke alava poora sharir kapadon ka labada bana ja raha hai. gana jalane-sulagane ka vivaran de raha hai. kantrast ka atyant hi uttam sanyojan bithaya gaya hai. lag shot men filmae gae is drishy men barf hi barf dikhati hai. hiro-hiroeen kahin rengate se dikhaee dete hain. drishy ati uttam hai. barf men hi kahin vilen is gane ke drishyon kee foto khinch raha hai, taki hiroeen ke bap ko dikha sake. usake munh se bhap nikal rahi hai, usake donon gurgenuma doston ke munh se bhi bhap nikal rahi hai. vilen unase kah raha hai 'is sale ko jinda isi barf men na dafan kiya to kahana, latthe kee tarah chir kar rakh doonga. meri mangetar se aankhen ladata hai.' bolate samay drishy men kamal kee editing dikhaee deti hai. 
aisa lagata hai, jaise vilen tale hue angare khakar dayalog chhod raha hai. bhap hi bhap, barf hi barf, hol men bhi barf, darshakon ke sine men bhi barf. aadhi film tak to romans ho ya fait sab barfile restorent, khet, pahad, vadiyon men hi chalate dikhae gae hain. ajib jama dene vali film hai, kasam se. aisi sardi se darshakon ke hath poket men hi jam gae to tikat khidakee bhi jam jaegi. fir vitarakon kee sansen bhi jam jaengi. ant men sinema hol kisi barfile registan men badal jaega. halanki nirdeshak kee himmat kee dad deni padegi ki unhonne prayogon ke prati nirantar aagrah rakha hai. isi ke chalate unhonne apani doosari premika ko hiroeen kee bahan aur bhootapoorv premika ko usakee man ke rol men rakha hai. ve aise aagrahon ko lekar behad duragrahi hain. khair, film kee kahani ekadam maulik hai. maulik isalie ki poori film men darshak is maulikata ko bas dhoondhata hi rahata hai. barf men, pani men, charagah men, baganon men yani lagabhag un sabhi jagahon men jahan hiro-hiroeen ka pichha karate hue pahunchata hai. intaraval ke bad kahani men tvist aata hai, jab baikagraund ekadam registani ho jata hai. darshak yahan kisi nae tvist kee ummid karata hai, lekin paranpara ka aagrah yahan bhi rang dikhata hai. barf vale sikvens garm retile registanon men dikhaee dene lagate hain. dayalogon men bhaugolik klaimet parivartan kee ichchhaen dikhane ke vashibhoot aag ugalane, jalane-sulagane ke sthan par 'do goli tere sine men utarakar apane bap ka kaleja thanda karoonga, numa ho jate hain.' baikagraund chenj ke karan ko janane kee utsukata men baitha darshak kafi der bad jan pata hai ki pahale vala hiroeen ka ganv tha, ab vala hiro ka ganv hai. 
isake bare men ek jigyasu darshak apane sathi ko bata raha tha ki hiroeen hiro ke ganv men intaraval ke dauran safar karake pahunchi hai. intaraval kie hi isalie jate hain ki is tarah kee takanikee vyavasthaen poorn kee ja saken. jo darshak in mahanubhav taip jigyasu drishti, pravritti ke nahin the, ve karan men fanse rahane ke karan aage kee film men dhyan nahin laga pa rahe the. klaimaiks men hiro hiroeen ke kabile vale bandooken lekar aamane-samane aa jate hain, jise donon bich men khade rahakar talane ka prayas karate hain, lekin golabari shuroo hone par bhag jate hain, lashen girati rahati hain, hiro-hiroeen bhagate rahate hain. drishy parivartan hota hai, abakee bar donon keral men ek nav men dooet ga rahe hain. nav door jati dikh rahi hai, film khatm ho jati hai. kuchh sadama khae darshak 'abhi pikchar bakee hai, kuchh aur aaega' ke intajar men baithe rahate hain. hol vale aakar hi unhen uthate hain, ghar ke lie ravana karate hain. ekting ke nam par poori film men tay karana kafi mushkil raha hai ki kisane achchha kam kiya hai. sabane itani tanmayata se achchha karane ka prayas kiya hai ki charon or ghatiya-ghatiya bikhar gaya hai. darshak kanfyooj ho jate hain ki kisaka prayas sabase 'achchha' raha. hiroeen poore kapadon men rahi, hiro poore samay ganji-pajame men ghoomata raha, jharane se nahane ke charon drishy purushon par hain to kabaddi khelane ke tinon shot mahilaon par filmae gae hain. kabilon ko milane vale nakabaposh ladakee kee 'man ' hota hai, jo itana tej ghoda draiv karata hai ki donon kabilon men se koee usaka pichha nahin kar pata. hiroeen poore samay bakariyan charati rahati hai. hiro sigaret-daroo men dhut pada dikhaee deta hai. 
hiroeen ko ek bar vah kuchh gundon se daroo kee botal fak-fenkakar bachata hai. (halanki gundon men vah bhi shamil hota yadi pine ke chakkar men adde par chhoot nahin jata to). hiroeen ko usase pyar ho jata hai. vah usakee lat chhudavane men lag jati hai. hiro usakee bakariyan churane men bhid jata hai, taki roj sham ke 'kote' ka jugad kiya ja sake. adhikansh drishyon men janavar baikagraund men maujooda  hain. kaee jagah to lagata hai ki janavaron kee kami ke karan insan ko hi unakee khal pahanakar baitha diya gaya ho. hiro kee madad karane bhi aksar janavar pahunchate hain. kahane ka matalab hai, janavar film ka sthayi bhav hai. ek billi jo kuchh jyada hi smart thi, ovar ekting kar rahi thi, ko chhodakar bakee janavaron ne thikathak ekting kee hai. ovar ekting ka iljam insanon par hi aaya hai. poori film men vilen ke chharre behad prabhavit karate hain. shayad unhen vastavik jivan se uthakar sidhe yahan khada kar diya gaya tha. gande badhe bal, pile dant, bajoo men daroo kee botal lie ekadam bhole-bhale haramakhor. khair, hiroeen ka rootin ekadam fiks hai, ghar se bakariyan lekar nikalana. isi bich hiro ke sath ekadh gane men thumake laga lena, vapas aate samay vilen kee tippaniyon par usake munh par thook dena aadi-aadi. usake pita bhi poore samay daroo men tunn dikhae gae hain. 
jab bhi thoda hosh men aate hain, beti kee shadi kee chinta karate hain. isi gam men fir pikar tunn ho jate hain. vaise unaka nam bhi tunni saradar hai. daroo poori film men sarvatr upalabdh hai. aisa lagata hai ki daroo ke dariye bah rahe ho. jahan hath dalo, vahan daroo. har kiradar ya to daroo pi raha hai ya jab nahin pi raha hai to pine ke saiting men laga hai. in kamon se nivritt hone ke pashchat thoda bahut samay kabile ke vikas kee yojanaon arthat kis ladakee ka kis parae kabile ke ladake ke sath nain-matakka chal raha hai, aadi ke vistar men dete hain. is dauran paranparaon ke havale, purakhon dvara kee gaee aisi hi kisi galati ka vivarann, jisake karan ab vartaman rishta sanbhav nahin hai, aadi ke vishleshan men lagata hai. is tarah film men sthapit kiya gaya hai ki patr apane kabile ke hitarth ghor samarpit hain. 
film ke git-sangit paksh men jalane-sulagane, agan-aag, mausam-thandak-pani-barish, thandi aahen-barf si yaden arthat donon tasir ke shabdon kee bahutayat hai. sangit bhi baikagraund kee majaboori men jheenga..lala...numa kabilaee hain, jo har gane men itana darata hai ki log usakee bhayanakata se khase prabhavit najar aate hain. koriyografar kee tarif karani hogi ki unhonne dans sikvenson men kisi sharif shaffak kabile hi dresen pahanaee hain, oopar se pattiyan jaroor lapet di hain. anyatha to sin kee dimand to bahut hi jalimana thi. darshak ant tak tay nahin kar pata ki vah sangit kee bhayanakata ya dans ke jangalipane men se kisase jyada prabhavit hai. ganon kee bhayanakata se utpann ifaikt ke karan mahila darshak pikchar ka poora maja nahin le pati kyonki chhote bachche isi dauran soo-soo kee sarvadhik jid karate hain. kabile kee dresen itani khoobasoorat hain ki lagata hai ki samast pratibhashali dres dijainaron ka janm inhin kabilon men hi huaa hoga.
dijainar dresen, dijainar kabila, saji-dhaji ladakiyon ko dekhakar to kaee log aise kabilon men rahane ke bare men ganbhirata se vichar karana shuroo kar dete hain. ovaraaol ek khas test ke darshakon ke lie yah film banaee gaee hai. bakiyon ka to khana kharab hona tay hi hai. film tikat khidakee par jadoo jaga sakati hai basharte jinake lie yah film banaee gaee hai, ve darshak ve aise khane men apana test dhoondhane men kamayab ho jaen. 
poori samiksha padhane ke bad aapako nishchit taur par samajh men aa gaya hoga ki film kitani klasikal hai. to kya tay kiya aapane. kab film chalenge?... kya kaha aapane...! mera test bhula denge...! hamen pagal samajha hai kya...! aisi filmen banata kaun hai...! vaisi samikshaen likhata kaun hai...! too kisaka himayati hai...!! are bhaeesahab main to aapako film premi janakar aisi samikshaen padhava raha tha. aap to mujh par hi naraj hone lage, mera kasoor kya hai? 
chupp..., abe, chup ho ja... fir kisi ko samiksha padhavaee to.